// IUPPITER ET CALLISTO - Metamorphoses, II 401-530
// http://linguae.weebly.com/uploads/3/6/5/7/3657496/iuppiter_et_callisto.doc

At pater omnipotēns ingentia moenia caelī 
circuit et, nē quid labefactum vīribus ignis 
corruat, explōrat. quae postquam firma suīque 
rōboris esse videt, terrās hominumque labōrēs 
405 
perspicit. Arcadiae tamen est impēnsior illī 
cūra suae: fontēsque et nōndum audentia lābi 
flūmina restituit, dat terrae grāmina, frondēs 
arboribus, laesāsque iubet revirēscere silvās. 
dum redit itque frequēns, in virgine Nōnacrīnā 
410 
haesit, et acceptī caluēre sub ossibus ignēs. 
nōn erat huius opus lānam mollīre trahendo 
nec positū variāre comās; ubi fībula vestem, 
vitta coercuerat neglēctōs alba capillōs; 
et modō lēve manū iaculum, modō sūmpserat arcum, 
415 
mīles erat Phoebēs: nec Maenalon attigit ūlla 
grātior hāc Triviae; sed nūlla potentia longnūlla. 
Ulterius mediō spatium sōl altus habēbat, 
cum subit illa nemus, quod nūlla cecīderat aenūlla 
exuit hīc umerō pharetram lentōsque retendit 
420 
arcūs inque solō, quod tēxerat herba, iacēbat 
et pictam positā pharetram cervīce premēbat. 
Iuppiter ut vīdit fessam et custōde vacantem, 
'hoc certē fūrtum coniūnx mea nesciet' inquit, 
'aut sī rescierit, sunt, ō sunt iūrgia tantī!' 
425 
prōtinus induitur faciem cultumque Diānae 
atque ait: 'ō comitum, virgō, pars ūna meārum, 
in quibus es vēnāta iugīs?' dē caespite virgō 
sē levat et 'salve nūmen, mē iūdice' dīxit, 
'audiat ipse licet, maius Iove.' rīdet et audit 
430 
et sibi praeferrī sē gaudet et ōscula iungit, 
nec moderāta satis nec sīc ā virgine danda. 
quā vēnāta foret silvā, narrāre parantem 
impedit amplexū nec sē sine crīmine prōdit. 
illa quidem contrā, quantum modō fēmina possit 

 
Iuppiter, fōrmā Diānae simulātā, Callistō amplexū tenet. Opus est pictōris Gallicī Francois Boucher (1703-1770) )
435 
(adspicerēs utinam, Sāturnia, mītior essēs), 
illa quidem pugnat, sed quem superāre puella, 
quisve Iovem poterat? superum petit aethera victor 
Iuppiter: huic odiō nemus est et cōnscia silva; 
unde pedem referēns paene est oblīta pharetram 
440 
tollere cum tēlīs et quem suspenderat arcum. 

Ecce, suō comitāta chorō Dictynna per altum 
Maenalon ingrediēns et caede superba ferārum 
adspicit hanc vīsamque vocat: clamāta refūgit 
et timuit prīmō, nē Iuppiter esset in illā; 
445 
sed postquam pariter nymphās incēdere vīdit, 
sēnsit abesse dolōs numerumque accessit ad hārum. 
heu! quam difficile est crīmen nōn prōdere vultū! 
vix oculōs attollit humō nec, ut ante solēbat, 
iūncta deae laterī nec tōtō est agmine prīma, 
450 
sed silet et laesī dat signa rubōre pudōris; 
et, nisī quod virgō est, poterat sentīre Diāna 
mīlle notīs culpam: nymphae sēnsisse feruntur. 
orbe resurgēbant lūnāria cornua nōnō, 
cum dē vēnātū frāternīs languida flammīs, 
455 
nacta nemus gelidum dea, quō cum murmure lābēns 
ībat et attrītās versābat rīvus arēnās. 
ut loca laudāvit, summās pede contigit undās; 
hīs quoque laudātīs 'procul est' ait 'arbiter omnis: 
nūda superfūsīs tinguāmus corpora lymphīs!' 

 
`....dubitantī vestis adēmpta est.’  Opus est pictōris Italicī Tiziānī (c.1485-1576)
460 
Parrhasis ērubuit; cūnctae vēlāmina pōnunt; 
ūna morās quaerit: dubitantī vestis adēmpta est, 
quā positā nūdō patuit cum corpore crīmen. 
attonitae manibusque uterum cēlāre volentī 
'ī procul hinc' dīxit 'nec sacrōs pollue fontīs!' 

465 	  Cynthia dēque suō iussit sēcēdere coetū.
Sēnserat hōc ōlim magnī mātrōna Tonantis 
distuleratque gravēs in idōnea tempora poenās. 
causa morae nūlla est, et iam pnūllarcas (id ipsum 
indoluit Iūnō) fuerat dē paelice nātus. 
470 
quō simul obvertit saevam cum lūmine mentem, 
'scīlicet hōc etiam restābat, adultera' dīxit, 
'ut fēcunda forēs, fieretque iniūria partū 
nōta, Iovisque meī testātum dēdecus esset. 
haud impūne ferēs: adimam tibi namque figūram, 
475 
quā tibi, quāque placēs nostrō, importuna, marītō.' 
dīxit et adversam prēnsīs ā fronte capillīs 
strāvit humī prōnam. tendēbat bracchia supplex: 
bracchia coepērunt nīgrīs horrēscere villīs 
curvārīque manūs et aduncōs crēscere in unguīs 
480 
officiōque pedum fungī laudātaque quondam 
ōra Iovī lātō fierī dēformia rictū. 
nēve precēs animōs et verba precantia flectant, 
posse loquī ēripitur: vōx īrācunda mināxque 
plēnaque terrōris raucō dē gutture fertur; 
485 
mēns antīqua tamen factā quoque mānsit in ursā, 
adsiduōque suōs gemitū testāta dolōrēs 
quālēscumque manūs ad caelum et sīdera tollit 
ingrātumque Iovem, nequeat cum dīcere, sentit. 
ā! quotiēns, sōlā nōn ausa quiēscere silvā, 
490 
ante domum quondamque suīs errāvit in agrīs! 
ā! quotiēns per saxa canum lātrātibus ācta est 
vēnātrixque metū vēnantum territa fūgit! 
saepe ferīs latuit vīsīs, oblīta quid esset, 
ursaque cōnspectōs in montibus horruit ursōs 
495 
pertimuitque lupōs, quamvīs pater esset in illīs. 

Ecce Lycāoniae prōlēs ignāra parentis, 
Arcas adest ter quīnque ferē nātālibus āctīs; 
dumque ferās sequitur, dum saltūs ēligit aptōs 
nexilibusque plāgīs silvās Erymanthidas ambit, 
500 
incidit in mātrem, quae restitit Arcade vīsō 
et cognōscentī similis fuit: ille refūgit 
immōtōs oculōs in sē sine fīne tenentem 
nescius extimuit propiusque accēdere aventī 
vulnificō fuerat fīxūrus pectora tēlō: 

 
Iuppiter Arcan prohibet nē mātrem suam necet (haec pictura in Metamorphōseōn ēditiōne quae annō MCLXXXII appāruit invenītur)

505 
arcuit omnipotēns pariterque ipsōsque nefāsque 
sustulit et pariter raptōs per inānia ventō 
imposuit caelō vīcīnaque sīdera fēcit. 

 
Callistō in caelō cōnstēllatiō facta est quae vocātur `Ursa Maior’

Intumuit Iūnō, postquam inter sīdera paelex 
fulsit, et ad cānam dēscendit in aequora Tēthyn 
510 
Ōceanumque senem, quōrum reverentia mōvit 
saepe deōs, causamque viae scītantibus īnfit: 
'quaeritis, aetheriīs quārē rēgīna 
sēdibus hūc adsim? prō mē tenet altera caelum! 
mentior, obscūrum nisī nox cum fēcerit orbem, 
515 
nūper honōrātās summō, mea vulnera, caelō 
vīderitis stēllās illīc, ubi circulus axem 
ultimus extrēmum spatiōque brevissimus ambit. 
et vērō quisquam Iūnōnem laedere nōlit 
offēnsamque tremat, quae prōsum sōla nocendo? 
520 
ō egō quantum ēgī! quam vāsta potentia nostra est! 
esse hominem vetuī: facta est dea! sīc egō poenās 
sontibus impōnō, sīc est mea magna potestās! 
vindicet antīquam faciem vultūsque ferīnos 
detrahat, Argolicā quod in ante Phorōnide fecit 
525 
cūr nōn et pulsā dūcit Iūnōne meōque 
collocat in thalamō socerumque Lycāona sūmit? 
at vōs sī laesae tangit contemptus alumnae, 
gurgite caeruleō septem prohibēte triōnēs 
sīderaque in caelō stuprī mercēde recepta 
530 
pellite, nē pūrō tinguātur in aequore paelex!' 
Dī maris adnuerant
