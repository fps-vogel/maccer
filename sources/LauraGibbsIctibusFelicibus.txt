// Laura Gibbs - Ictibus Felicibus
// http://ictibus.blogspot.com/

Cucūlus parvulās avēs interrogābat, Quid causae esset, quod sē fugerent. Cui illae respondēre, Quia aliquandō accipiter eris.

Haedus ā grege aberrāverat, hunc lupus vīsum īnsequī coepit. Quī cum intellegeret sē vīribus suīs malum effugere nōn posse, callidum cōnsilium iniit, et ad lupum conversus, mī lupe, inquit, videō mē futūrum esse cibum tuum: tū tamen nē gravēre parvā in rē benignē mihi facere, et quō iūcundius fīniam vītam, prius carmen aliquod accinitō ad quod saltandō exhilārer. Ita etiam caruncula mea suāvior erit. Statuit mōrem gerere lupus haedō et altā vōce ēdit ululātum, quō audītō canēs accurrunt, tum relictō lupus haedō fugam facere, Sed enim iūre, inquit, hoc mihi ēvēnit. Mē enim quī cocus esse dēbueram, cantōrem agere nōn oportuit.

Iuppiter Mercuriō imperāvit, ut omnium peccāta in testula scrīberentur, ac in arcā quādam repōnerentur, ut, singulōrum peccātīs in ūnum collēctīs, iūstās cuique poenās statueret. Sed cum testulae illae sint simul admixtae atque cōnfūsae, proinde fit, ut haec citō, illa sērō in Iovis manūs incidat, sī quandō ipsī eās in arcam intendere placet. Nōn itaque mīrārī dēbēmus, sī improbī hominēs celeriter quidem iniūriās īnferant, tardē vērō poenās luant.

Pāstōr praegrandem Canem nactus, solēbat eī abortīvōs fētōs, ovēsque morbō dēmortuās obiicere. Ingressō autem aliquandō grege in stabula, Pāstōr Canem intuitus prope ovēs stantem, eāsque adūlantem, Heus tū, inquit, quae iīs ēvenīre cupis, tuum in caput recidant.

Hyaenās singulīs annīs nātūram mūtāre ferunt, et quī modō mās fuit, deinde in fēminam convertī. Cum ōlim itaque Hyaena masculus contrā nātūrae lēgēs cum fēminā coīre vellet, Heus tū, illa ait, nē quid tāle faciās; haec eadem enim mox ipse patiēris.

Vulpēs irrēpserat in frūmentī cameram per angustam rīmam, quod valdē macilenta esset et corpore attenuātō fame. Replēta autem, cum eādem sē recipere et ēgredī vellet, nōn magis patuit exitus distentae cibō. Tum nītentem et urgentem fugam cōnspicāta mūstēla monet, ut sīc exīre studeat, quemadmodum intrāverit. Maciē enim prīstinā recuperāta, tum dēmum ēvāsūram illā quā subierit.

Expositam sub dīō ōllam fictilem, ut lutum prius ārēsceret, quam in fornāce torrērētur interrogat imber: Quidnam reī sit? Illa vērō, sē dōlium esse, superbē respondit. Dōlium, inquit imber, in quō vīnum condī solet, quod nōs aquae ōdimus? Perībis igitur, et illam disiēcit.

Quid tū, inquit, es animantis? quī pūlicem noctū cēperat. Quī sē respondit eum esse, quī, ut ā nātūra ad exsūgendum dē hūmānō corpore sanguinem prōcreātus sit, ita noceat nēminī, praeterquam quod cutem leviter pungat. Quārē nōn dēbēre illum īnsontis caede polluere manūs. Interrogātus autem, bonī nē aliquid facere posset? Neque bonī neque malī ferē quicquam, respondit. Moriēre igitur, inquit ille, quīppe quī molestus mihi fueris, cum nec laedere magnopere, neque prōdesse omnīnō possīs.

Hircus ēvāserat lupum īnsequentem in rūpem, in quam pervenīre ille nōn posset. Ubi aliquantisper lupus cum obsēdisset eum, tandem fame dēpulsus, sitientī tum hircō ad fluvium vīcīnum dēscendendī facultātem dedit. In fluviō autem cornua prōcēra et crūra levia contemplātus hircus, placēre sibi et sē incūsāre, quī lupum fūgisset. Lupus stultum immorantem in fluviō, et aspectantem imāginem suam clanculum adortus comprehendit, et iam frūstrā dēplōrantem suam vānitātem asportat atque dēvorat.

In forō, ubi iūdicia fierī solēbant, afflīxerat nīdum suum hirundō: huius pullōs anguis laesit. Tum illa: Ō conditiōnem miseram, inquit, cum eō locō, ubi aliī iūs suum obtinent, mihi potissimum vīs et iniūria allāta fuit.

Cōnspectō leōne furente: Ō miseram et īnfēlicem conditiōnem bēstiārum, inquit caprea. Sīquidem etiam furiōsōs habitūrae sumus leōnēs, quōrum mentis et ratiōnis compotum saevitiam intolerābilem esse experimur.

Gaudēbant vulturēs, cum cernerent leōnem pugnantem cum aprō, et sē victum atque occīsum dēpāstūrōs esse spērābant. Cum autem vīdissent, illōs omissō certāmine pācem et foedus facere, falsī spē dēplōrābant vānam expectātiōnem suam.

Ēgerat pāstōr ovēs in quercētum, ibi strātō sub arbore vestīmentō suō, cōnscendit illam et dēcutere coepit glandēs ad quās accurrentēs ovēs dum illās mandunt, etiam vestem pāstōris dīlacerant. Quī cum dē arbore posteā dēscendisset, et cognōvisset damnum quod intereā fēcerant: improbissimae, inquit, animantēs, vōs aliīs ad vestītum lānam suppeditātis, mihi vērō quī vōs pāscō meam vestem dīripuistis.

Asinus ligna portāns lacumque trānsiēns et in lūbricō titubāns collābitur, cumque onere gravārētur neque resurgere posset, ēiulāre et lāmentārī coepit. Cuius querimōniam audientēs incolae lacūs illīus rānae, Heus tū, inquiunt, quid facerēs sī tantō tempore in hīs aquīs iacuissēs quantō nōs in ipsīs versāmur, cum vix hīc concideris et omnia miserābilī questū compleās.

Asinī perpetuam ponderum et agitātiōnum dēfatīgātionem intolerābilem ratī, ad Iovem lēgātōs quōdam tempore mīsēre, ōrātum ut sibi ille succurreret, tantīsque ā malīs līberāret animālia innocentia. Quibus Iuppiter volēns ostendere id quod peterent fierī nōn posse, respondit, dēstitūrōs onera bāiulāre asinōs, cum mingendō fluvium effēcissent. Quod audītō, quod ex animō et simpliciter haec Iovem locūtum fuisse crēderent, dēcrēvērunt, ubicumque asinus mīnxisse alterum animadvertisset, ibīdem et ipse ūtī mingeret, quod et ab illīs observārī ad hunc ūsque diem aiunt.

Quam animantem formīcam nōmināmus, eam fuisse quondam mortālem hūmānī generis accēpimus. Exercuisse autem agricultūram, in cuius assiduō studiō et summā cupiditāte, vīcīnīs et rēs et frūmenta subtrahere clanculum solēret. Quī cum, ut fit, fūrī multa quotīdiē mala imprecārentur, mōtus tandem Iuppiter commūnī exsēcrātiōne, in animantem, quae ut dīximus, formīca nōminātur, convertit fūrācem agricolam. Nōn tamen ūnā cum speciē mōrēs quoque mūtārī fuēre: nam formīca nunc quoque rūra frequentat et aliēnōs labōrēs ipsa percipit atque recondit.

Bona omnia ā Malīs, quod flūxa et cadūca essent, accūsābantur; quāpropter sēsē in caelum recēpērunt. Mala vērō Iovem interrogārunt, quōmodō inter hominēs versārī dēbērent: quibus ille respondit, ut singula singulōs invāderent, et modō hunc, modō illum attingerent. Hinc itaque Mala, cum prope nōs dēgant, continuō hominēs premunt; Bona vērō tardius ē caelō dēscendunt.

Pāstōr repertōs lupī Catulōs cūrā magnā ēducāvit, arbitrātus, cum adolēvissent, nōn sōlum ovēs custōdītūrōs suās, sed īnsuper aliās rapientēs sibi dēlātūrōs. At illī citissimē adultī, occāsiōnem nactī, prīmum ipsīus gregem dēvorāvēre. Quāpropter ingemēns Pāstōr ait, Meritō equidem plector: quid enim eōs iuvenculōs adhūc servāvī, quōs vel adultōs necāre oportēbat?

Dīves prope Coriārium habitāns, neque fētōrem ferre valēns, ut discēderet īnstābat. Is vērō id in longum differēbat, brevī sē discessūrum prōmittēns. Sed cum continuō manēret, tandem contigit, ut alter sēnsim assuēsceret, nec amplius malō odōre molestārētur.

Serpēns et Fēlēs in quādam domō pugnābant. Inquilīnī itaque Mūrēs, quī ab utrīsque continuō dēvorābantur, ubi dēcertantēs eōs vidēre, cavīs īlico exiēre suīs. Ipsī vērō simul ac Mūrēs vidēre, īrīs sēpositīs, proeliīsque dīmissīs, omnēs in illōs conversī sunt.

Silvestris asinus prōstrātum in sōle mānsuētum asinum cernēns, beātum illum iūdicābat animō suō quī et cute nitidā et bene habitō corpore esset. Mox vidēns eundem et onera ferre et ab agitātōre fūstibus caedī, nōn egō tē inquit magis beātum esse dūcō, intelligō enim cum quantā calamitāte tua bona cōnfūsa sint.

Monēdula animadvertēns vīctum abundantem columbārum, cērussā oblinit nīgrōrem suum, et adiungit sē columbīs. Hae sēcum illam cibum capere dōnec tacuit, facile passae; postquam crocitantem audīvēre, irruunt in eam et abigunt dē columbārī. Tum revertitur ad monēdulās quae albātam hanc ut aliēnam avem et ipsae exclūdunt. Ita quae nōn contenta suā forte meliōrem secūta fuerat, utrīusque vītae commoda āmīsit.

Fūrēs quī sē per ruīnōsum parietem in aedēs quāsdam īnsinuāssent, cum quod auferre possent nihil reperīrent, gallum forte strepentem et cantantem comprehendunt et sēcum asportant. Quem iugulātūrī ōrantur ab eō sibi ut parcant: suum enim cantum ūtilem hominibus esse quōs excitet dē somnō ad opera et labōrem. Tum fūrēs, Eō libentius, inquiunt, tē occīderimus, quī eōs suscitēs quōrum vigilantia obstet cōnātibus nostrīs.

Ēgressus quondam dē aquā cancer in rīpā pāscēbātur: hunc famēlica vulpēs corripuit, cumque illum dēvorāre vellet: cūr igitur, inquit, egō quī fluviātilis essem terrestris fierī voluit?

Pedīculī arantem Agricolam morsibus īnfēstābant. Ille subūculam ut pūrgāret, semel atque iterum arātiōnem intermīsit: sed cum dēnuō mordērētur, subūculam in ignem coniectam exussit, nē saepius opus interrumperet. Et egō victōs moneō, caveant sibi, nē tertiō peccātō ignis poena fiat.

Ōlim Aesōpus fābulātor ōtium agēns, in nāvāle ingressus est. Quem cum nāvium fābricātōrēs vīdissent, et prōvocassent, ut fābellam narrāret, sīc ille exōrsus est. Erat ōlim Chaos et Aqua; Iuppiter autem, cum terram quoque, quae marī obruta erat, exprōmere vellet, eam admonēbat, ut ūnō atque alterō haustū mare absorbēret. Terra itaque id opus aggrediēns, prīmō quidem haustū montēs ēmīsit, secundō vērō plānitiem patefēcit; quod sī tertium quoque haustum addidisset, et aquam absorbuisset, ars vestra inūtilis esset.

Pāstōr Lupum parvulum cum invēnisset, eum penes sē ēnūtrīvit, ac ubi adolēvit, pecudēs ex vīcīnīs armentīs rapere docuit. Quod lupus cum ēgregiē didicisset, Cavē, ōlim Pāstōrī ait, nē mē rapiendī artem postquam docueris, multās ex tuīs gregibus ovēs dēsīderēs.

Cicāda prōcēra quādam in arbore cānēbat. Vulpēs eam dēvorāre cupiēns, ut capere posset, huiusmodī dolum commenta est. Stāns ex adversō, atque eius vōcis suāvitātem simulāns admīrārī, eam, ut dēscenderet, hortābātur, aiēns optāre sē, quantum sit animal illud, quod tam sonōram vōcem ēmitteret, propius vidēre. Illa dolum suspicāta, Heus tū, falleris, ait, sī mē dēscēnsūram putās: ex quō enim vulpīnō in stercore cicādae ālās esse vīdī, ā vulpibus caveō.

Onager Asinum vidēns grave portantem onus, eīque servitūtem exprōbrāns, ita est allocūtus: Fēlīx egō, quī lībertāte fruor, ōtiō indulgeō, et alimenta in montibus ultrō sine labōre inveniō. Tū contrā ab aliō exspectās alimenta, continuīsque servitiīs et verberibus lacerāris. Dum sē sīc iactat, cōnfēstim appāret leō. Asinum, quod agāsō aderat, leō relinquit intāctum; in Onagrum autem, quī sōlus erat, vehementem facit impetum, eumque epulātur.

Pāstōr et Lanio idem iter habēbant. Cum itaque inter eundum pinguissimum agnum seōrsum ē grege suō aberrantem et ā cēterīs relictum vīdissent, ambō in illum accurrērunt. Brūta tunc temporis hūmānā vōce loquēbantur; quāpropter agnus, ut scīret, cui sēsē committeret, quis uterque eōrum esset, exquīrēbat. Quod ubi intellēxit, artemque utrīusque percēpit, Pāstōrī statim sē trādidit: Laniōnī contrā, tū, inquit, carnifex es, gregisque nostrī crūdēlis mactātor: proinde mōrēs nostrī cum Pāstōre magis congruunt.

Timidus quīdam homō ōlim ad bellum proficīscēbātur. Cui cum Corvī crocitantēs occurrissent, positīs armīs domī sē continuit. Posterā diē idem repetēns iter, eōdem auspiciō territus restitit. Quāpropter ille indignātus, vōs quidem, quantum vultis, inquit, crocitāte, sed meās carnēs nē vorētis.

Homō quīdam cum per dēsertum quoddam iter habēret, sōlam ibi Vēritātem remōtō in locō dēgentem invēnit, eamque sīc alloquī coepit: Quid causae est, mulier, quod, urbe relictā, dēserta colis? Cui statim illa, Quia, inquit, inter paucōs ōlim Mendācium versābātur, nunc vērō apud omnēs tūtō dēgit. Et sānē, sī id impūne dīcere datum est, tūque velīs audīre, nunc hominum vīta perversa est.

Athēnīs Dēbitor quīdam cum ā crēditōre exigerētur, prīmō quidem dīlātiōnem sibi concēdī postulābat, sē tunc solvendō nōn esse affirmāns. Ubi vērō eum persuādēre nōn potuit, adductam, quam sōlam habēbat, suem, praesente illō vēnum prōposuit. Quōdam autem accēdente, et, an sūs illa pareret, interrogante, nōn sōlum eam parere ipse respondit, sed et praeter opīniōnem, Mystēriīs fēmineī, Panathēnaeīs vērō masculī sexūs fīliōs ēnītī solēre. Cum ad haec ēmptor obstupēsceret, nē profectō mīrēris, crēditor subiēcit; haec sūs enim Dionȳsiīs haedulōs etiam est paritūra.

Figulus quīdam multās avēs in officīnā fōrmāverat. Asinus vērō praeteriēns, Agāsōne negligenter sequente, per fenestram īnsertō capite avēs illās ēvertit, et vāsa, quae erant in officīnā, cōnfrēgit. Cum igitur dominus officīnae Agāsōnem in iūdicium addūceret, ille ab obviīs interrogātus, cuius crīminis causa in iūs vocārētur, respondit: Ob Asinum quī in officīnam intrōspēxit.

Cervam īnsequēbātur Leō: illa fugā ēvādit, dēnsōque quōdam abdit sē in nemore. Leō vērō, quī, quantum rōbore Cervam vincit, tantum vēlōcitāte ā Cervā vincitur, nemus adit, quaeritque ex Pāstōre, sīcubi latitantem vīdisset Cervam. Negat Pāstōr, simulque manū prōtēnsā locum ostendit; atque ita Cervam miserrimam invādit Leō. Vulpēcula autem, Nae tū, inquit Pāstōrī, imbellis simul improbusque es: cōram Leōne quidem imbellis, improbus vērō in Cervam.

Cum Satyrus ignem prīmō vīsum ōsculārī vellet et amplectī, hīs eum monuit Promētheus: At flēbis ustam prōtinus barbam, caper; etenim tangentem ūrit; sed lūmen praebet, et calōrem, et ūsūs eius gnārīs īnstrūmentum est omnium artium.

Mūrus violenter ā Vecte concussus, Quid ita, aiēbat, mē exagitās, nūllā ā mē offēnsus iniūriā? At Vectis, nōn egō, inquit, huiusce reī causa sum, sed quī validīs ictibus mē retrō impellit.

Noctua ē quādam fenestra caveā inclūsa cum pendēret, accēdēns ad eam vespertīliō, causam rogābat, quārē diē quidem silēret, nocte vērō cantāret. Cui illa, nōn temerē id ā sē fierī, respondit; ōlim enim cum interdiū id faceret, sē captam fuisse aiēbat, ac proinde iam tempore ab illō magis prūdentem ēvāsisse. At nōn tibi, Vespertīliō ait, nunc est cavendum, cum nūlla ūtilitās inest, sed, antequam caperēris, prūdēns esse dēbēbās.

Larus cum piscem dēgluttisset, dīruptō gutture, suprā nāvem sēmianimis iacēbat. Hunc autem cum Mīlvus vīdisset, Digna sānē tulistī, ait, quod volucris nātus cum sīs, suprā mare vītam trādūcis.

Pūlex sīc ōlim Bovem interrogāvit. Quid causae est, quod tū, quī tam magnus ac fortis es, hominibus quotīdiē īnserviās, dum egō eōrum carnēs ācriter vellicō, et sanguinem hiantī ōre bibō? Egō, bōs ait, in hominum genus ingrātus nōn sum; ipsī enim ingentī amōre atque benevolentia continuō mē excipiunt, ac frequenter mihi frontem atque humerōs fricant. Tum Pūlex ad haec rēspondēns, At mihi, ait, miserō contrārium fit; nam sī ab illīs egō fricārer, id mihi mortem fūnestissimam comparāret.

Delphīnēs et Bālaenae inter sē pugnābant. Pūgna vērō cum magis magisque incalēsceret, Gōbius (pisciculī id nomen est) caput extulit undīs, eōsque reconciliāre inter sēsē cōnābātur. At quīdam ex delphīnīs eum interpellāns, Profectō, inquit, tolerābilius est nōbīs, mūtuīs vulneribus occumbere, quam tē pācis auctōrem habēre.

Mercurius quondam mendāciīs omnibus et fraudibus in currū positīs, ūniversam terram circumībat. Ut vērō ad Ārabum regiōnem pervēnit, currus diffrāctus est, ita ut onus omne dēcideret. At Ārabēs, ut aliō trānsīret, nōn permīsēre; adeō ea gēns nec quae commūnia sunt hominibus facere potest.

Psittacum cum quīdam ēmisset, eum domī ut alerētur dīmīsit. Is vērō, cicur ut erat, suprā focum prōsiliēns ibīdem cōnstitit, eōque ex locō suāviter cantāre coepit. Fēlēs eum cōnspicāta, quīnam esset, et undenam adventāsset, interrogābat. Cui ille, Herus, ait, mē nūper ēmit. Tum Fēlēs, Itane, avium impudentissime, novus cum hīc adsīs, ita vōcem tollere audēs, dum mihi, quae huiusce domī verna sum, id minimē dominī concēdunt, sed contrā, sī umquam audērem, indignātī mē expellunt. Ad haec Psittacus, Hinc longē, inquit, Ō magistra domūs, abscēde; nōn enim dominī dē meā aequē ac dē tuā vōce īrāscuntur. Vituperandī cupidum haec fābula respicit, quī semper ad aliōs reprehendendōs ānsam quaerit.

Alcēdo avis est sōlitūdinis amāns, semperque in marī dēgere solet. Hanc vulgō ferunt, ut vēnātōrēs effugiat, in maritimīs scopulīs nīdificare. Illa igitur aliquandō paritūra prō mōre nīdum fēcit. Cum autem ad cibum quaerendum ēgressa esset, contigit, ut maris undae magnō ventōrum impetū excitātae, suprā nīdum attollerentur, eōque summersō, pullī perīrent. Quod ut ipsa reversa vīdit, Heu mē miseram, inquit, quae terram vītāns, utpote īnsidiīs plēnam, ad mare cōnfūgī, quod nunc īnfīdum magis experior.

Asinus quīdam domum ingressus, cum in eā lūdere ac saltāre coepisset, vās fictile rūpit. Hoc vidēns quīdam accurrit, eumque fūstibus inde abēgit. Sed Asinus ad eum, quī suōs humerōs fūste caedēbat, conversus, Atqui, inquit, herī, et prius etiam, hoc idem faciēns Sīmius, magnam vōbīs attulit voluptātem.

Promētheus Iovis imperiō pārēns, hominēs et brūta fīnxit. Iuppiter vērō cum brūta multō plūra illīs esse vidēret, eī praecēpit, ut brūta nōnnūlla dēstruēns, inde aliōs hominēs effōrmāret. Hinc dum ille mandātum exsequitur, accidit, ut nōnnūllī fōrmā quidem essent hūmānā, mente vērō et animō prōrsus ferīnō.

Ferunt Hyaenās quotannīs nātūram mūtāre, et modō marēs, modō fēminās esse. Aliquandō itaque Hyaena Vulpem cōnspicāta, eam graviter obiūrgābat, quod numquam sēcum congredī vellet, quae illīus amōre fruī valdē cupiēbat. At Vulpēs, nē mē, ait, sed tuam potius obiūrgā nātūram, cuius causā, utrum tē prō amīcā vel prō amīcō habēre dēbeam, prōrsus ignōrō.

Avēs ad Noctuam convēnērunt, eamque rogārunt, ut ex aedium forāminibus ēmīgrāret, adque arborēs, sīcut et ipsae, hārumque rāmōs nīdum conglūtināret, unde clārius canere licēret; quīn etiam quercuī tum prīmum nāscentī, cum adolēvisset, commodē īnsidēre posse, atque viridī fruī comā. At Noctua Avēs admonuit, nē facerent, nēve laeterentur super illīus plantae germinātiōne, quae viscum prōcreāre solēret, unde perniciēs avibus orīrētur. Illae vērō Noctuae cōnsilium nōn approbārunt, sed contrā quercū crēscente gāvīsae sunt, et super illam adultam factam sedēre atque cecinēre. Nātō autem vīscō, cum iam facile ab hominibus caperentur, sērō poenitentiam egēre, Noctuamque dē cōnsiliō sunt admīrātae: atque etiamnum ita sunt affectae, quasi callida ea sit et sapiēns, et proptereā ad illam accēdunt, exīstimantēs sē commodī aliquid ex eius familiaritāte reportātūrās. At accēdunt frūstrā acceptō malō.

Cum dē rege ē suīs ēligendō agerent brūta, Camēlus et Elephās prōgressī, inter sē contendēbant, ambō cēterīs, ob corporis mōlem et rōbur, praelātum īrī spērantēs. At Sīmia utrōsque imperiō ineptōs esse affirmāvit, Camēlum quidem, quod bīlem ad iniūstōs pūniendōs nōn habēret; Elephantem vērō, quod, sī rēgnāret, ā porcellōrum īnsidiīs summopere esset metuendum.

Agricola quīdam in agrō cōnsenuit, et cum numquam ingressus esset in urbem, precābātur domesticōs, ut eam vidēret. At illī iūnctīs Asellīs, atque in currū eō impositō, sōlum iussērunt agere. Euntī tamen procellā et turbine āerem occupantibus, et tenebrīs factīs, Asellī ā viā aberrantēs in quoddam praecipitium dēdūxērunt senem. At ille iam praecipitandus, Ō Iuppiter, ait, in quā rē tē iniūriā affecī, quod sīc inīquē occīdor, praesertimque neque ab equīs generōsīs, neque ā mūlīs bonīs, sed ab Asellīs vīlissimīs?

Aesōpus ait, Galērītam avium prīmam omnium ante terram generātam fuisse, ac deinde patrem eius morbō extīnctum, cum terra nōn esset, quīnque diēs īnsepultum iacuisse; illam autem, quidnam ageret, incertam, ob reī difficultātem, patrem dēnique in capite sepeliisse.

Agricola vēnātū Aquilam nactus, eius pulchritūdinem admīrātus, līberam dīmīsit. Illa vērō sē beneficiī nōn immemorem ostendit; sed cum eum sub mūrō iam iam cāsūrō sedentem vīdisset, advolāns, fascem lignōrum, quem capite impositum gestābat Agricola, unguibus arrēptum sustulit. Ille excitātus persequitur Aquilam, quae statim fascem ex unguibus dēiēcit. Quem cum ille iterum sibi imposuisset, eō reversus, parietem, sub quō anteā quiēscēbat, humī lāpsum invēnit, eamque sibi ab Aquilā grātiam relātam fuisse est admīrātus.

Per arctam viam Herculēs incēdēbat; in quā cum aliquid malō simile humī positum vīdisset, omnī vī diffringere cōnābātur. Sed cum illud dūplō maius factum animadverteret, maiōrī nīsū īnstitit, et clāvā atterere studēbat. At mīrum, arbor illa repente in immānem magnitūdinem excrēvit, tōtamque viam obstrūxit. Quāpropter clāvā abiectā, mīrā reī novitāte perculsus ac stupefactus restitit. Sed Minerva illī appārēns, Dēsine, ait, mīrārī, frāter; quod enim vidēs, contentiō et līs est; quae quidem, sī quis sine pūgnā relīquerit, nūllīus mōmentī sunt, at contrā sī lacessīverit, magis magisque crēscunt.

Lupus in dēserta loca pererrāns, dum iam sōl in occāsum vergeret, cum suī umbram valdē longam animadvertisset, Leōnem, inquit, egō timeō, cum tantus sim, ut iūgerum aequem? Nōnne prōrsus in cēterās ferās omnēs imperium exercēbō? Dum haec Lupus superbē sēcum cōgitat, Leō supervēnit, eumque dictō citius dēvorāvit. Quāpropter Lupus paenitentiā, sed frūstrā tāctus, exclāmābat: Ō stulta opīniō, quae meae necis causa es!

Asinus et Canis idem iter faciēbant; et cum forte obsignātam epīstolam humī iacentem invēnissent, Asinus eam colligit, signum dēmit, explicat, et Canī ita, ut intelligere posset, legere incipit. Sermō dē pāscuīs in eā forte fīēbat, nempe dē faenō, dē hordeō, et paleā. Stomachārī itaque Canis, et aegrē ferre, Asinō haec legente: quāpropter eī dīxit, Amīce suāvissime, paullisper progredere, ut sciam, an aliquid etiam dē carnibus et ossibus hāc in epīstolā scrīptum sit. Tunc Asinus, tōtā perlēctā, cum nihil dē iīs, quae Canis quaerat, invēnisset, Abiice prōtinus, Canis ait; adulterīna enim, amīce, haec epīstola omnīnō est.

Serpentis ōlim Cauda corpus dūcere, et praecēdere rogāvit. Cētera vērō Membra, quōmodō, dīxēre, sine oculīs et nāsō nōs dūcere poteris, quōrum auxiliō cētera etiam animālia dūcuntur? Sed eam nēquāquam persuāsēre, dōnec suō tantem damnō sapere coācta fuit. Cauda itaque cēterīs Membrīs imperāre, ea dūcere coepit, integrum corpus caeca trahēns; sed tandem in saxōsum barāthrum dēvolūta, tergum tōtumque corpus lacerāvit. Tum vērō caput adūlārī coepit, ipsumque supplex rogāre, aiēns, Servā nōs, sī velīs, Ō domine; malam enim contentiōnem experta sum.

Nōnnūllīs ad opus quoddam agendum profectīs, Corvus oculōrum alterō captus obvius fuit. Conversīs proinde illīs, et quōdam, ut reverterentur, suādente, quod nīmīrum id huiusmodī monēret augurium, alter respondit: Quī nōbīs ille futūra praedīxerit, quī neque propriam caecitātem praevidit, ut sibi ab illā cavēret?

Asinum quīdam ēmptūrus, ēmit hōc pactō, ut eius experīmentum ac perīculum faceret. Eum itaque ad praesēpe ductum, inter aliōs suōs asellōs collocāvit. Ille vērō, cēterīs relictīs, iuxtā asinum quemdam ōtiōsissimum, et vorācissimum, quīque nihil umquam agēbat, sēsē prōiēcit. Id herus vidēns, eum statim fūne ligātum proprium ad dominum redūxit: cui quaerentī, an tam citō eius experīmentum fēcisset, Egō mehercle, rēspondēns ait, probātiōne opus nōn habeō: sciō enim, eum tālem esse, quālis is est, quem sibi socium dēlēgit.

Dīves quīdam Athēniēnsis ōlim cum aliīs nōnnūllīs nāvigābat. Tempestāte autem ingentī exortā, submersāque nāvī, reliquī omnēs sē natātū servārunt; sed Athēniēnsis subinde Minervam invocāns, sescenta eī prōmittēbat, sī ex undīs ēriperētur, cum adnatāns ex naufragīs ūnus, Cum Minervā, inquit, tū quoque manūs movē.

Leō iuxtā lītus quoddam oberrāns, cum Delphīnum summīs ēlātum undīs vīdisset, eum ad societātem sēcum ineundam hortātus est, sē maximē amīcōs strēnuōsque auxiliātōrēs invicem fore aiēns, quod ille quidem aquātilibus, ipse terrestribus animantibus imperāret. Delphīnus libenter annuit, et societātem iungit. Cum vērō haud multō post tempore pugnam contrā silvestrem taurum Leō esset initūrus, Delphīnum in auxilium vocāvit. Sed ille, quamvīs maximē vellet et nīterētur, cum ē marī exsilīre nōn posset, Leō ut prōditōrem ācriter obiūrgāvit. At Delphīnus rēspondēns, Nec mē, ait, incūsēs, sed nātūram, quae mē marīnum cum creārit, in terram ēgredī nōn sinit.

Lupus cum per arvum quoddam errāret, forte hordeī cōpiam reperit; sed cum eō ūtī in cibum minimē posset, relictō discessit. Equō autem mox obviam factus, eum ad arvum illud ut venīret hortābātur, aiēns, ut repertum hordeum nōn comēderit, sed ipsī reservāverit, quod dentium equī strepitum audīre, summae sibi esset voluptātī. Cui Equus subiiciēns, Heus tū, ait, sī lupī hordeō vēscī possent, haud profectō aurēs ventrī praeposuissēs.

Timidus ūnā et avārus, Leōne aureō repertō, sēipsum sīc alloquēbātur: Quis modō sim nesciō, et quid agam ignōrō, ita sum mente animōque dēiectus. Hinc mē aurī cōpia, hinc timor rapit. Quae fors igitur, quisve Deōrum aureum Leōnem effīnxit? At nunc meus animus in praesentiā sibi ipsī adversātur. Amat enim aurum, sed metuit, nē aurō īnsidiae subsint. Ō fortūna, quae tē mihi praebēs, neque fruī permittis! Ō iniucundus thēsaurus! Ō inūtilis grātia Deōrum! quōmodō nunc ūtar? Quid cōnsiliī capiam? Profectō domum abībō, domesticōs accersam, quōrum numerō et auxiliō frētus hanc aurī māssam hinc asportābō, ac simul procul spectātor erō.

Canis vēnāticus leōnem cāsū oblātum īnsequēbātur. Cum vērō conversus ille rugiisset, expavēscēns Canis retrō fūgit. Quem ubi Vulpēs cōnspēxit, Ō improbum caput, ait; tūne Leōnem īnsecūtus es, cuius nē rugītum quidem ferre sustinuistī?

Cȳcnōs aiunt circā mortis tempus canere solēre. Quīdam igitur cum in cycnum vēnālem incidisset, eumque simul mānsuētum ac mīte animal esse audīvisset, īlico ēmit. Is deinde cum convīvium aliquandō ageret, cycnum, ut caneret, accīvit. At ille tunc omnīnō siluit. Posteā vērō, cum moriendum sibi esse intelligeret, ac flēbiliter caneret, Mehercle, eī herus ait, sī tū nōn cantās, nisī cum sīs moritūrus, plānē stultus egō fuī, quod tē ad canendum anteā impulī, nōn occīdī.

Monēdula quaedam corporis magnitūdine cēterīs praestantior, suārum cōnsortium dēspiciēns, ad Corvōs sēcessit, rogāvitque, ut eōrum societāte fruī permitterent. Illī fōrmam et vōcem corvī eī dēesse nōscentēs, inter verbera ēiēcēre. Ita ab illīs expulsa, ad monēdulās revertitur; sed illae ob iniūriam illatam īrātae nōn suscēpēre, ac ita factum est, ut utrōrumque cōnsortiō prīvārētur

Monēdula ēsuriēns in fīcū dormitābat; in quā grossōs nōndum matūrōs cum reperisset, ibi, dum mātūrēscerent, exspectābat. Sed vulpēs eam illīc immorantem cōnspicāta, reīque causā intellēctā, Amīca, falleris, ait, speī tantum inhaerēns, quae pāscere scit quidem, sed nōn nūtrīre.

Parvā quādam in īnsulā taurus pāscēbat, cuius stercore Scarabaeī duo nūtriēbantur. Hieme adventante, eōrum alter alterī dīxit, velle sē in continentem proximam trānsvolāre, ut illī sōlī sufficiēns esset eā in īnsulā cibus; addiditque et illud, sē, sī cōpiōsam illīc ēscam reperīret, eī quoque partem aliquam allātūrum. Ubi vērō in continentem vēnit, multō quidem inibi madidōque fimō repertō, ibīdem commorātus, lautē in diēs nūtriēbātur, ac tandem hieme exactā in īnsulam revolāvit. Tum alter eum pinguem nitidumque cum vīdisset, ācriter obiūrgāvit, quod multa pollicitus nihil attulisset. At ille, nē mē, inquit, sed nātūram locī potius accūsēs, in quō quidem abundē nūtrīrī licet, sed nihil inde exportārī potest.

Medicus imperītus aegrōtum vīsitāns, cēterīs nihil perīculī esse affirmantibus, sed tantum diūturniōrem fore morbum, eum sōlus, sua ōrdināret omnia, monēbat, crāstinam enim nōn supervīctūrum; quae cum dīxisset, abiit. Paulō post ē morbō surrēxit aeger, sed plānē pallidus, et vix vīvēns. Medicus obviam factus, Salvē, inquit: quōmodō sē mortuī habent? Quiēscunt, respondit ille, Lēthēs aquam ēpōtī: sed nūper Mors et Plūtō grave quid medicīs minitātī sunt, eō quod aegrōtōs morī nōn sinant; iamque singulīs cōnscrīptīs in eō erant, ut tē quoque cōnscrīberent, sed egō iīs advolūtus, exōrānsque, vērum tē medicum nōn esse iūrāvī, sed falsō habitum fuisse.

Vīpera ad fontem accēdēns, ex eō pōtāre solēbat. Id Hydrus, locī illīus incola, vetābat, increpāns, quod propriīs pāscuīs nōn contenta, ad suam quoque mānsiōnem accēderet. Quae contentiō cum magis magisque in diēs crēsceret, in proelium tandem venīre dēcernunt, eā lēge, ut victōrī et tellūris et aquae iūs cēderet. Statūtō igitur proeliī tempore, rānae Hydrī odiō ad Vīperam veniunt, animumque eī, pollicitae sē sociās adfore proeliī, addunt. Commissō itaque proeliō, Vīpera cum Hydrō congreditur; sed rānae nihil ultrā praestāre cum possent, ingentem ē stāgnō clāmōrem ēdidērunt. Victrix autem Vīpera, rānās, quod sē sociās pollicitae, pugnae nōn interfuissent, graviter obiūrgāvit; at illae, Heus tū, dīxēre, scītō societātem nostram nōn mānibus, sed vōce cōnstitisse.

Vīpera suprā carduōrum fascem vī flūminis ferēbātur. Vulpēs eam vidēns, Ō quam dignus, inquit, tālī nāve nauclērus!

Iuppiter hominem et fēminam cum fīnxisset, Mercuriō praecēpit, ut eōs in terram dēdūceret, locumque indicāret, ubi effodientēs opēs plūrimās reportarent. Mandāta exsequente Mercuriō, Terra prīmō quidem impediit. Ut vērō Mercurius, Iovem hoc aiēns mandāsse, ad id coēgit, Fodiant licet, Terra ait, quantum libuerit; cum flētū enim et ēiulātū cūncta reddent.

Planta erat in Rūsticī agrō frūctum nōn ferēns, sed passerculīs solum et cicādīs refugium praebēbat. Rūsticus itaque ut īnfrūctiferam caedere voluit; quāpropter sūmptā sēcūrī ictum intulit. Tum cicādae et passerculī, refugium nē excideret suum, ōrābant, Et abstinē, quaesō, aiēbant, ut in hāc arbore canere, et tē, Rūstice, dēlectāre possīmus. At ille nihil cūrāns, secundum ac tertium intulit vulnus. Ut vērō arborem cavāvit, apum exāmen ūnā cum melle reperit; quō gustātō, secūrim abiēcit, plantamque ut sacram coluit et cūrāvit.

Vulpēs ad Maeandrum fluvium aliquandō, ut ex eō pōtārent, convēnēre. Sed cum magnō impetū flueret aqua, mūtuō sēsē compellentēs, ingredī nōn audēbant. Quō vīsō illārum ūna in medium prōdiēns, ut cēterās simul contemneret, eārumque timōrem irrīdēret, et sē prae cūnctīs animōsam ostenderet, audācter in undās dēsilīvit. Aquārum vērō impetū eam in medium prōripiente, cēterae in rīpā stantēs, sīc eam sunt allocūtae: nē nōs dērelinquās, sed reversa dēmōnstrā, quā ingressīs tūtō liceat bibere. At illa, dum ab undīs raperētur, respōnsum, ait, mihi est Mīlētum dēferendum; id eō ferre volō; cum revertar, introitum vōbīs dēmōnstrābō.

Asinum ūnā et Capram nūtriēbat quīdam. Capra vērō ēscam Asinō invidēns abundantem, suggessit eī, ut graviter ā dominō, modō molēns, modō onera ferēns plecterētur, ac simul cōnsuluit, ut comitiālī simulātō morbō, in foveam aliquam dēcidēns, dulcī ōtiō et requiē fruerētur. Caprae dictīs Asinus pārēns in foveam sē dēiēcit, eōque lāpsū contrītus est. Tunc herus vocātum medicum, ut Asinō opitulārētur, rogāvit. Ille Caprae pulmōnem īnfundere iussit, eōque pactō sānātum īrī Asinum. Nec morā Caprā mactātā Asinum sānāvēre.

Aegrōtus quīdam, quōnam modō sē habēret, ā Medicō interrogātus, sē praeter modum sūdāsse, respondit. Tum Medicus, id bonum esse, adfirmāvit. Rūrsus autem dē morbī statū ab eōdem interrogātus, Febrilī, inquit ille, frīgore captus, vehementī nervōrum mōtū convulsus sum. Euge, bonum et istud est, Medicus inquit. Cum autem tertiō rogārētur, Sum, ait Aegrōtus, ūrīnae prōfluviō quam maximē dēbilitātus; ac Medicus, Bonum hoc est etiam, tunc quoque respondit. Dēmum vērō, cum ipsum familiāris quīdam, quōmodō sē habēret, interrogāsset, Egō, amīce, ait, nimia bonōrum cōpiā oppressus iam iam pereō.

Citharoedus quīdam nōn satis ērudītus, in cubiculō, ut solēbat, canēns, suā inibi vōce resonante, valdē sē canōrum esse putābat. Quāpropter animō ēlātus, theātrō iam sē committere voluit. Sed ubi in cōnspectum prōdiit, cum pessimē cantāsset, eum spectātōrēs lapidibus iactīs ē scēnā abēgērunt.

Mercurius scīre volēns, an Tīresiae vāticinandī ars vēra esset, rūrī bovēs eius fūrātus, et urbem, fōrmam hominis gerēns, ingressus, apud illum hospitiī causa dīvertit. Cum interim āmissōs fuisse bovēs Tīresiae nūntiātum esset, ipse statim aliquod dē fūre augurium captūrus Mercuriō comite domō ēgreditur, eumque simul rogat, ut, sī quam avem praetervolantem vidēret, admoneat. Mercurius igitur aquilam prīmum ā sinistrā ad dexteram dēvolantem observāsse sē ait; sed Tīresias nihil eam sua interesse respondit. Deinde Mercurius cornīcem in arbore īnsidentem adspēxit, quae oculōs modō in caelum ēlevābat, modō humī vertēbat, idque simul vātī indicāvit. Quī statim rēspondēns, Mehercle ista cornīx, ait, per caelum terramque iūrāns affirmat, quod, sī tū velīs, āmissōs bovēs recēperō.

Iuppiter, creātīs ex lutō hominibus, cum omnēs illīs affectūs indidisset, Pudōrem tamen indere oblītus est. Quā propter undenam ipsum intrōdūceret nōn habēns, per populārem turbam ingredī imperāvit. Pudor autem, indigna sē passūrum sentiēns, prīmō quidem Iovis iussa peragere recūsābat; sed cum ille eum vehementius urgēret, hīs sānē, Pudor inquit, pactīs ingredior, ut procul hinc amor absistat; cēterōquīn, sī ille ingreditur, ipse statim exībō. Hinc itaque contigit, ut scorta omnia verēcundia prōrsus careant.

Cum Cornīx Minervae sacrificāret, Canem ad epulum invītāvit. At ille, Quid frūstrā, inquit, haec in sacrificium absūmis? Dea enim adeō tē ōdit, ut tibi ūnī, ex tuī generis avibus, auguriī fidem dētrāxerit. Cui Cornīx, Idcircō, ait, magis illī sacrificō, ut mihi tandem reconciliētur.

Cum Mulier quaedam ēbriōsum Virum habēret, eumque ab hōc morbō līberāre omnimodo vellet, huiusmodī astūtiam excōgitāvit. ut somnō eum ex ēbrietāte corrēptum, sēnsūsque expertem mortuī ad īnstar aspēxit, sublātum in humerōs ad sepulcrētum extulit, ibique dēpositō discessit. Cum vērō eum expergēfactum, nec vīnō amplius gravem coniēcit, ad sepulcrētum reversa, forēs eius pulsāvit. Vir īlico, quis eās percuteret, rogat; sed Uxor, Mortuīs cibāria ferēns ēn adsum egō, respondit. Cui ille, nōn mihi cibum, sed pōtum, Ō bone, potius affer; trīstem enim mē reddis, dum cibī, nōn pōtūs mentiōnem facis. Tunc Coniūnx sibi mānibus pectus percutiēns, Heu mē miseram, inquit, quae nē hoc astū quidem nihil prōfuit tibi! nam tū nōn modō ēmendātus nōn es, sed peior quoque tēmetipsō ēvāsistī, quandōquidem tālem morbum tibi iam in habitum indūxistī.

Vespa in Serpentis capite ōlim īnsīdēns, continuīsque acūleī suī ictibus feriēns, ātrōciter ipsum vexābat. Serpēns itaque magnīs dolōribus excruciātus, cum eam nec ulcīscī, nec ā sē removēre ūllō modō posset, forte plaustrum multīs lignīs onustum cum vīdisset, suum caput ultrō rotae supposuit, Moriāmur, aiēns, sed cum hoste moriāmur: atque ita ūnā cum Vespā extīnctus est.

Dīves quīdam duās fīliās habēns, alterā eārum dēfūnctā, Praeficās mercēde condūxit. Tum vērō altera sīc mātrem alloquitur: Heu nōs miserās, quae flēre nescīmus, cum nōbīs tāle īnfortūnium contigerit; hae vērō, licet nūllā nōbīs necessitāte coniūnctae, sīc vehementer pectora tundunt, ac lūgent! Cui māter, nē mīrēris, fīlia, respondit, sī tam flēbiliter istae lāmentantur; id enim nummōrum causā tantummodō faciunt.

Asinus dum ab Agāsōne agerētur, ā viā paulum dīgressus, relictā plānitiē, praerupta in loca ferēbātur. At cum dēnique in praeceps rueret, Agāsō caudā arrēptum cōnābātur in viam redūcere. Sed cum Asinum ā lāpsū retinēre nōn posset, eum omnīnō dīmīsit, et Vince utique, ait: īnfaustam enim victōriam reportās.

Cum quīdam Mercuriī simulācrum ex lignō fēcisset, ipsum vēnum prōposuit. Sed cum nūllus ēmptor accēderet, is ēmptōrēs alliciendī causā clāmāre coepit, aiēns sē Deum beneficum ac dīvitiārum datōrem vēnum dare. quīdam tunc ex iīs quī forte aderant, Ecquid, inquit, amīce, Deum tālem dīvendis, cum tūte ipse tot tantīsque eius beneficiīs fruī possīs? Cui ille, Egō quidem, ait, celerī subsidiō indigeō, hic autem tardē dīvitiās ferre solet.

Lupus quīdam, quī Lupīs cēterīs imperābat, lēgem ōlim tulit, ut praedam, quam ūnusquisque caperet, in medium cōnferret, et cēterīs impertīrētur. Asinus, hīs audītīs, iubam quatiēns, atque subrīdēns, ēgregiē quidem, ait, Ō Lupōrum imperātor, pronūntiāstī; sed praedam, quam tū herī cēpistī, quīnam tuō in cubīlī, ut eā sōlus vēscī possēs, clanculum reposuistī? Agedum, adfer hūc illam, ut cēterīs dīvidātur. Ad haec Lupus stupōre perculsus, lēgem prōtinus abrogāvit.

Latrō cum in viā quemdam interfēcisset, et ab iīs quī forte aderant impeterētur, prōtinus eō relictō fugam corripuit. Nōnnūllī autem, quī ex adversā parte veniēbant, cum eī obviam incidissent, ipsumque rogāssent, cuiusnam reī causā pollūtās sanguine manūs habēret, ille sē ē mōrō dēlāpsum respondit. Vix ea fātus erat, cum cēterī quī pōne īnsequēbantur, supervēnēre, eumque comprehēnsum iuxtā mōrum quamdam humī strāvēre. Tunc Mōrus, Egō quidem, inquit, quod ad tuī necem īnserviam, haud aegrē ferō; ita enim poenās illīus quem interfēcistī, iuxtā mē sūmunt.

In dēsertam spēluncam Caprārius hieme dēductīs Caprīs, silvestrēs inibi caprās reperit, hircōsque, longē plūrēs et grandiōrēs illīs quōs habēbat. Propriīs ergō propter silvestrēs Caprīs dīmissīs, illās frondibus ēducāvit. Ubi vērō serēnitās advenit, propriās quidem dēmortuās fame reperit, silvestrēs vērō in montem effugere. At Caprārius rīdēns, domum vacuus reversus est.

Iuppiter Mercuriō imperāvit, ut artificibus omnibus mendāciī pōtiōnem cōnficeret. Ipse, singulīs quae ad id opus erant pistillō contūsīs, atque mēnsūrā prō ratiōne miscendī cōnfectā, ūniversīs aequālem pōtum praebuit. Cum vērō, sūtōre sōlō relictō, multum adhūc ex pōtiōne superesset, Mercurius, mortāriō arrēptō, tōtum illī bibendum dedit; atque contigit inde, ut artificēs omnēs mendācēs sint, maximē vērō omnium sūtōrēs.

Cornīx invidēns Corvō, quod is per auguria hominibus vātīcinarētur, ideōque tamquam futūrī praescius vulgō habērētur, nōnnūllōs viātōrēs praetereuntēs cōnspicāta, super arborem quamdam ascendit, in eā residēns valdē crocitāvit. Tum illīs ad vōcem conversīs, atque admīrātiōne perculsīs, quīdam, rē cognitā, Incoeptum, inquit, sequāmur iter, amīcī; est enim Cornīx, quae crocitāvit, atque ea quidem omnī prōrsus auguriō caret.

Vir quīdam uxōrem habēns in domesticōs omnēs mōrōsam, scīre tandem dēsīderāvit, an eōdem quoque modō ergā patris suī domesticōs sēsē ferret. Quōcircā per speciem reī cuiusdam gerendae eam ad patrem mīsit. Cum vērō paucīs post diēbus reversa esset, eam, quōmodō apud ipsum excepta fuisset, Marītus interrogāvit. Eā vērō dicente, Bubulcī et pāstōrēs mē torvīs oculīs adspiciēbant, Mehercle, ille respondit, sī illīs etiam invīsa fuistī, quī māne gregēs ēducunt, ac serō redeunt, quid dē iīs spērandum, quibuscum tōtō diē conversāris?

Mercurius scīre volēns, quantō in pretiō apud hominēs esset, fōrmā hominis indūtā, in Statuāriī officīnam sē contulit, in quā statuam Iovis cōnspicātus, eum, quantī ipsa vēnīret, interrogāvit. Cui cum Statuārius drachma dīxisset, rīsit Mercurius, et Quantī, inquit, hoc Iūnōnis simulācrum? Plūris illō dicente, Mercurius, suā quoque statuā ibi vīsā, maximam dē sē ratus, utpote nūntiō Deōrum, lūcrīque praeside, apud hominēs ratiōnem habērī, quantī eam vēnderet, ab artifice petiit. Tum Statuārius, sī illās emeris, inquit, hanc tibi auctārium dabō.

Medicus Aegrōtum cūrābat. Cum hic autem obiisset, ille ad efferentēs dicēbat: Vir iste, sī vīnō abstinuisset, clysteribusque ūsus esset, profectō minimē interiisset. Tum quīdam ex iīs, quī aderant, prōtinus rēspondēns, Haud nunc, ait, Ō praeclārē, oportēbat ista tē dīcere, cum iuvāre nihil possunt, sed tunc Aegrōtum dē hīs admonēre dēbēbās, cum ūtī poterat.

Agāsō quīdam Asinum et Mūlam mercibus onerātōs agēbat. At Asinus quidem, dōnec in plānitiē iter prōcessit, onerī ferendō pār fuit; ast ubi in montāna vēnēre, cum illud amplius sustinēre nōn posset, Mūlam, ut partem eius aliquam susciperet, precābātur, quō reliquum ipse perferre posset. Ea vērō ipsum ōrantem cum sprēvisset, Asinus in praeceps dēlātus periit. Tum agāsō, quō sē verteret nesciēns, eī nōn solum onus Asinī, sed pellem quoque Mūlae ferendam imposuit. Illa igitur vehementer dēfatīgāta, Digna patior, inquit; nam sī rogantī, ut aliquid oneris levārem, pāruissem, nunc eius sarcinam omnemque ipsum nōn gererem.

Viātōrēs aestātis tempore nimiō merīdiānī sōlis calōre labōrantēs, cum Platanum vīdissent, sub eam cōnfūgērunt, eiusque strātī sub umbrā recubuērunt. Ad eam deinde conversīs oculīs, Quam est inūtilis, inter sē aiēbant, haec arbor hominibus, et īnfrūctuōsa! Illa vērō rēspondēns, Ō vōs, inquit, ingrātōs, quī meō adhūc beneficiō fruentēs, inūtilem mē īnfrūctuōsamque vocātis.

Caecus quīdam erat, quī animal quodvīs suīs in mānibus positum, tāctū quāle esset iūdicāre solēbat. Cum ōlim eī itaque lupī catulus oblātus fuisset, is manū contrectāns, dubius et haesitāns, Equidem, inquit, haud plānē nōvī, utrum canis, an vulpis, an alicuius huiusmodī animālis hic catulus sit. Id tamen certē sciō, quod inter ovium gregēs versārī sine eārum dētrīmentō nōn potest.

Habēns quīdam duās fīliās, hārum alteram olitōrī, alteram vērō figulō nūptum dedit. Prōgressū autem temporis olitōrī iūnctam convēnit, eamque, quōmodō sē habēret, rēsque eius ūtī prōcēderent, interrogāvit. Illa autem, nihil quidem sibi dēesse, ait, sed hoc ūnum sē Deōs rogāre, nempe ut hiems adveniat et imber, eō nīmīrum, ut olera abundē irrigentur. Nōn multō post ad alteram quoque, quam figulō dederat, invīsendam sē contulit, et eam similī modō, ut sē habēret, est percontātus. Cumque illa rēspondisset, sē nūllīus reī indigēre, nisī ut pūrus aethēr, sōlque lūcidus continuō esset, ut nīmīrum fictile opus exsiccārētur, id pater audiēns, sī tū, inquit, serēnum dēsīderās, tua vērō soror hiemem cupit, cui vestrum meās precēs adiungam?

Leō in Agricolae stabulum ingressus erat: quem cum Agricola comprehendere vellet, stabulī portam continuō clausit. Bēlua ita inclūsa, cum ēgredī ūllō modō nequīret, prīmum quidem pecudēs discerpsit, ac deinde ad bovēs quoque sternendōs sē convertit. Tunc sibi Agricola metuēns, iānuam subitō reserāvit. Ita Leōne dīgressō, cum mulier gementem virum vīdisset, Tibi quidem digna, ait, ēvenēre: quōnam enim cōnsiliō eum hīc claudere voluistī, quem procul etiam formīdāre oportēbat?

Formīca aestīvō tempore arva circumiēns, frūmentum ac hordeum colligēbat, sibique, ut vēscī posset hieme, recondēbat. Hanc vidēns Scarabaeus, ingentem quidem eius labōrem atque sollicitūdinem est admīrātus, quod nīmīrum eō tempore, quō animālia cētera, labōre remissō, ōtia trahunt, ipsa contrā ita labōrī īnsūdāret. Ad haec Formīca tunc nihil respondit. Posteā vērō cum hiems advēnisset, atque fimus, nimiō imbre perfūsus, omnīnō madefactus esset, Scarabaeus fame corrēptus ad eam sē contulit, ac, ut aliquid cibī daret, ēnīxē rogāvit. Cui illa, sī tum, Sarabaee, ēscam tibi comparāssēs, cum mē labōrantem increpābās, nunc profectō nōn indigērēs.

Hērōis simulācrum domī quīdam habēns, eī splendidissimē sacrificābat. Cum vērō multa continuō in sacrificiīs īnstruendīs īnsūmeret, impenderetque, noctū eī Hērōs in somnīs adstāns, dēsine, inquit, amīce, rem tuam familiārem absūmere; nam sī absūmptīs omnibus in paupertātem incideris, mē prōtinus accūsābis.

Sīmia ōlim in brūtōrum congressū saltābat: quae cum plausūs ab omnibus, summāsque laudēs reportāret, camēlus invidiā excitātus, in medium et ipse prōcessit, atque saltāre coepit. Id ille cum valdē incompositē atque ineptē faceret, brūta animālia indignāta fūstibus abēgērunt.

Diogenes Cynicus iter faciēns, ad quoddam flūmen, quod alveō plēnō fluēbat, cum pervēnisset, perplexus restitit. Ūnus autem ex iīs, quī viātōribus traiiciendīs operam nāvant, cum incertum atque haerentem cōnspicātus, statim accessit, iūnctā amīcitiā trādūxit. Quō peractō, Cynicus suam paupertātem incūsāre, cuius causā grātiam nūllam bene dē sē merentī rependere posset. Dum vērō haec sēcum animō volvēbat, vidēns ille viātōrem alium, quī trānsīre et ipse nōn poterat, accurrēns eum quoque trāiēcit. Quāpropter Diogenes ad illum accēdēns, Neutiquam amplius, inquit, tibi dē beneficiō grātiās habeō: videō enim id ā tē, nōn ex animī sententiā, sed īnsitō quōdam vitiō fierī.

Dēmādes ōrātor, cum Athēnīs ōlim cōntiōnem habēret, nec eum cīvēs animīs attentīs audīrent, sed potius, ut Aesōpicam aliquam fābellam narrāret, ēnīxē rogārent, ita dēmum exōrsus est: Cerēs, Hirundō, et Anguīlla iter ūnā faciēbant. Cum vērō ad quemdam fluvium pervēnissent, Hirundō quidem supervolāvit, Anguīlla amnem subiit... Tum ipsīs, quid Cerēs ēgisset, interrogantibus, vōbīs, inquit, vehementer illa succēnsuit, quod, reī pūblicae cūrīs neglēctīs, Aesōpicam fābulam lubentius audiātis.

Caedem quīdam fēcerat, eumque proptereā hominis interfectī cognātī persequēbantur. Ad Nīlum itaque cum pervēnisset, Leōnem obvium vidēns, ac timōre corrēptus, in arbore adscendit. Ibi vērō cum anguem summīs in rāmīs dēlitēscentem invēnisset, novō metū perculsus, sē in flūmen prōiēcit, ibique ā Crocodīlō dēvorātus est.

Piscātōrēs verriculum trahēbant; quod admodum grave cum esset, laetābantur illī, atque exsultābant, multam praedam inesse exīstimantēs. Eō autem extractō, piscēs quidem paucōs invēnēre, sed ingentem verriculō lapidem sustulēre. Quā rē nōn mediocriter contrīstātī, nōn tam dē piscium paucitāte, quam quod contrāria spērāvērunt, angēbantur. Tum vērō quīdam ex illīs, quī senior erat, nē doleāmus, inquit, amīcī; laetitiae enim, ut vidētur, trīstitia soror est. Oportēbat igitur, nōs etiam, quī tantum anteā gāvīsī sumus, aliquā in rē quoque omnīnō trīstārī.

Post vēnātiōnem vēnātor ex monte veniēbat; veniēbat et piscātor cum naxā plēnā piscibus; cāsūque inter sē fuērunt obviī. Vēnātor piscium captūram aequoreōrum praeferēbat, silvestrem piscātor; quaeque cēperant alter dedit alterī. Deinceps tālī semper ūsī permūtātiōne, cēnās cēnābant suāviōrēs, tamdiū dum illīs quīdam "Sed et hōrum," dīxit, "perībit assuētūdine suāvitās, atque rūrsus quae ōlim vēscēbātur vestrum quisque sibi quaeret."

Iovem Neptūnumque, et tertiam īnsuper Minervam contendisse ferunt inter sē, quis pulchram aliquam rem faceret. Facit Iūpiter animal pulcherrimum hominem; Pallas hominibus domum; Neptūnus taurum. Iūdicem sibi Mōmum ēlēgērunt (adhūc enim inter deōs habitābat), quī, prae nātīvā indole, cūnctōs odiō prōsequēns, prīncipiō statim taurum culpāvit quod oculīs īnferiōra nōn gestāret cornua: ita enim rēctē cernēns īceret; hominem, quod pectus illī nōn esset valvīs īnstrūctum et adapertile, ut proximum īnspiceret quid agat cōnsiliī; domum, quod ferreae fundāmentīs nōn sūbiicerentur rotae, aliīs idōneae locīs permūtandīs, cum dominī abīrent peregrē. Quid igitur narrāta dicit fābula? Tentā facere aliquid; nec iūdex sedeat invidiā. Mōmō nīl omnīnō placitum est."

Equus senior fuit quondam molendae farīnae vēnumdatus. Molae iugātus vesperam misellus tōtam, atque ideō suspīrāns: Cursibus, inquit, ex quālibus quālēs in gȳrōs propter farīnulās compellor. Nē superbiās nimium prae iuvenīlis vigōris ferōciā; multīs senectus inter labōrēs cōnsūmpta fuit.

In lupum vulpēs quae inciderat misella, vīvam sē ūtī caperet precābātur, neque vetulam interimeret. Quī: Sī mihi trēs, ait, eāsque vērās dīxeris sententiās, per Pānem vītae parcam tuae. Vulpēs contrā: Utinam prīmum nōn fuisse obviam factus mihi! Dein, utinam occurrissēs caecus! Et super hīs habē, inquit, tertiam: utinam nōn ad seriōrem perveniās aetātem, nec mihi dēnuō obviam occurrās!

Intus saepta quīdam vesperī congregāns ovēs, fulvum ūna lupum erat inclūsūrus. Quō cōnspectō canis pāstōrī: quōmodō fēstīnās, dīxit, ovēs servāre, quī istum ad nōs intrōmittis?

Lupus quīdam robustior inter lupōs nātus erat, quem Leōnem cognōmine vocābant. Stolidus ille, et glōriae impar ferendae, ā tribūlibus sēgregāvit sē, ac cum leōnibus conversābātur. Vulpēs autem cavillātrix, nē ad sānam mentem tantum, inquit, sim umquam redūcenda, quantum tū nunc vānō fastū intumēscis! quīppe quī inter lupōs rēvērā leō vidēris, interque leōnēs rūrsus comparātiōne fīs lupus."

Bubulcus homō cornigerum taurum vāstam per silvam inquīrēbat āmissum, vōtaque faciēbat monticolīs nymphīs, Mercuriō, Pānī pāstōrālī, accolīs nūminibus, agnum pollicitus sē lībātūrum, latrōnem sī capiet. Pulchrum autem taurum, cōnscēnsō colle, factum videt leōnī pābulum. Tum misellus precābundus vovet bovēs quoque ārīs sē datūrum, sī possit saltem effugere latrōnem.

Bovēs quondam coquōs quaerēbant perdere, quīppe quī sibi inimīcam tractābant artem. Et ideō congregābantur iam ad proelium acuentēs cornua. Ūnus vērō illōrum aliquis, valdē senex (arāverat enim diū): Istī quidem, ait, nōs perītīs mactant mānibus, ac magnō trucīdant sine cruciātū. Quod sī in imperītōs incidēmus hominēs, duplex tunc impendēbit mors. Nōn dēerit enim quī bovem immolet, coquus etsī dēfuerit." Quī praesēns effugere cupit īnfortūnium, prōvidēre dēbet nē peius quid inveniat sibi.

Fēlēs domesticīs īnsidiātus avibus, saccō similis ē clāvīs dēpendēbat. Quem quī vīderat prūdēns pandirōstrus gallināceus, tālia iēcit acūta vōce dictēria: Saccōs nōvī quī sint, cum iam multōs vīderim; at nūllus habuit fēlis vīvī dentēs."

Canis leporem, quem ex monte excitāverat, persequēbātur, et, sī assequerētur, mordēbat. At conversus (blandiēbātur alter ut amīcō, quem tangeret) lepus dicēbat: Simplex sīs animal et candidum. Esne amīcus? quid mordēs? hostis? quid igitur blandīris?

Cīvis Athēniēnsis cum Thēbānō cīve viam carpēbat commūniter et, ut fit, cōnfābulābātur; sermoque cum flueret, ad hērōās ūsque dēlāpsus est: prōlixum quidem cēterō argūmentum, nec necessārium. Tandem Thēbānus nātum Alcmēnae hominum maximum et nunc deōrum quoque esse praedīcābat. Quī autem Athēnīs oriundus multō praestantiōrem Thēseum fuisse repōnēbat, cum sortem vēre dīvīnam esset sortītus, servīlem Herculēs. Et ita locūtus vincēbat; disertus enim fuit rhētor. Alter vērō, nōn aequā, quīppe Boeōtus, ōrātōriae concertātiōnis arte pollēns, rūdā Mūsā dīxit: Dēsine. Vincis. Igitur nōbīs Thēseus īrāscātur, Athēniēnsibus Herculēs."

Equī hordea quīdam homō comedēns quotquot ībant diēs ac pōtāns, fricābat eum quotquot ībant diēs ac pectēbat. Dīxit equus: Sī mē cupis pulchrum rēvērā fierī, mea nē vēndās alimenta.

Ursus eximiē sē hominem dīligere iactābat; hominis enim cadāver aiēbat sē nōn discerpere. Cui vulpēs: Potius cadāver, inquit, tibi lacerārī māvelim, dum vīvum nōn tangās corpus. Quī mē laedit vīvum, mortuum nē lūgeat.

Ex fruticētō leporem villōsīpedem quem excitāverat, īnsequēbātur canis, vēnandī nōn imperītus. Cursū tamen fuit impar. Et caprārius quīdam dīxit per iocum: Quantula bēstia reperta fuit tē vēlōcior? Cui canis: Currit aliquis aliter alium rapere quī cupit; et aliter alium quī ex malō servat.

Gallīna quondam morbō languēbat. Cui propior accēdēns fēlēs: quōmodō habēs? inquit. Quā rē tibi fit opus? Cūncta praebēbō tibi. Tantum salva fīās." Ast illa: "Sī abieris, ait, iam nōn morior."

Quālem cȳcnīs nātūra cantum, tālem anteā quoque mīlvīs dederat. Sed, cum equōs hinnientēs audīrent et hinnītūs amōre captī, cōnārentur imitārī, etiam ea quae habēbant cum iīs āmīsēre quae studēbant discere. Ita nec hinnīre didicērunt et canere sunt oblītī.

Lucerna affatim plēna oleō vesperī glōriābātur cōram adstantibus, sē lūciferō fulgentiōrem esse, cūnctīs quae mitteret lūcem splendidissimam. Sed ventus sībilāvit, subitōque exstīncta, flābellō flātūs ventilāta. Quam rūrsus accendēns aliquis: Dēbilis, ait, lucernae spīritus erat. Astrōrum vērō lūx nōn ēmoritur."

Nāve quondam ipsīs dēmersā cum vectōribus, spectātor quīdam deōs arguēbat aequōs nōn esse iūdicēs: ūnō sī quidem impiō ratem ingressō, innocentēs plūrimōs ūna cum illō interīrent. Quae dum loquerētur, simul, ut fert cāsus, multārum ad ipsum accessit agmen formīcārum, paleolās properantium rōdere trīticeās. Dē quibus ūna cum momordisset illum, plūrimās pede prōculcāvit. Tum adstāns Mercurius, et hominem virgula feriēns, Deinceps nōn patiēris, inquit, deōs esse vestrum iūdicēs, quālem tē praebēs formīcārum?

Vulpēcula appāritōris īnstar operam suam locābat leōnī: ita ut haec praedam indicāret, ille aggressus caperet. Quārē et utrīque prō dignitāte quā erat, pars obtingēbat. Sed vulpēs cum leōnī partem invidēret maximam, vēnārī potius ipsa voluit, quam indicāre. Et aliquid ē grege ovium cōnāta rapere, prīmum ipsa facta praeda est vēnantibus. Servīre tūtō melius est, quam cum perīculō dominārī.

Auceps audītā cicādā, magnam aliquam praedam captūrum sē spērāvit: quam, cum forte praeterīret, aestimābat ex cantū. Sed cum arte adhibitā cēpisset, nihil quidem praeter cicādae cantum reportāvit. Tunc itaque opīniōnem incūsāvit quod mendāx multīs in rēbus ferret iūdicium. Sīc malī videntur esse potius, quam rēvērā sint.

Dracō et Aquila convolūtī inter sē, pugnābant, et quidem Dracō cum ligātam dētinēret aquilam, vidēns id rūsticus, solūtā dracōnis spīrā, līberam dīmīsit aquilam. Quārē īrātus dracō, venēnum immīsit in servantis pōtum. Haustūrō vērō, quod ignōrāret, rūsticō advolāns aquila, ex mānibus rūsticī calicem dēcussit. Eōs quī bene alicui faciunt, manent grātiae.

Ex agrō quīdam reportābat suem, capram et ovem, ūnō vērō omnēs trēs vehēbantur asinō ad urbem. Et reliqua quidem duo animālia silēbant: sōla vērō sūs ingentī clāmōre vectōrī suō obstrepēbat. cui ille, Quid igitur, inquit, nōn tacitam praetermittis hanc vectūram, quemadmodum cētera? quoniam lactis quidem causā capra, lānae vērō grātiā ovis abdūcitur, egō autem, respondit sūs, ut macter.

Sagittārius in aquilam collīneābat, et missā sagittā cōnfīxit aquilam cumque conversa ad sagittam aquila, eam quoque pennātam suīs vidēret esse pennīs, Multīs, inquit, suae propriae facultātēs et rēs īnsidiās et perīculum creant.

Cum cycnum vīdisset corvus, aemulārī colōrem voluit. Sed arbitrātus ē lavācrīs eum prōvenīre, relictīs ārīs, unde nūtriēbātur, ad lacūs et flūmina vītam ēgit, et cum lavāret quidem corpus, nōn mūtāvit, pāstū vērō dēstitūtus mortuus est.

Olitōrem quīdam cum vidēret irrigāre olera, rogāvit quōmodō accideret ut grāmina silvestria nec plantāta, nec culta mātūrēscerent; quae vērō hominēs sēvissent, saepius ārēscerent. "Silvestrēs," respondet olitor, "plantae sōla deī prōvidentia cūrantur; mānsuētae autem hominum mānibus coluntur."

Vulpēs et sīmia eundem in locum faciēbant iter. Cum per sepulcra eās via dūceret, sīmia ad vulpem, "Omnēs (inquit) quōs hīc sepultōs vidēs, parentum meōrum lībertī erant." "Callidē," respondet vulpēs, "mentīta es. Nec enim hōrum quisquam, quī humātī sunt, tē potest convincere." 

Lupus quondam ovem dē mediō raptam grege ferēbat domum. Cui occurrēns leō illam vī extorsit. Ac lupus, stāns procul: contrā iūs mihi mea abstulistī, clāmāvit. Quō dēlectātus leō, lupō respondit nōn sine lūdibriō; iūre enim tibi fuerat ab amīcīs data?

Advolāns leōnī aquila quaedam, eum rogābat ut sē sociam reciperet. Et aquilae leō: Quid vetat? ait. Sed pignus dabis prius, celerēs illās pinnās tuās pactam nōn esse dēsertūrās fidem. Quī enim amīcae tibi nōn domisedae cōnfīdam?

Vulpēs, prope leōnem inclūsum stāns, multīs eum lacerābat contumēliīs. Leō respondet, "Tū quidem nūlla mē iniūria afficis, sed adversa, quam nunc experior, fortūna."

Eques equum, quamdiū bellātum est, alēbat hordeō pāscēbatque faenō. At, cessante bellō, cum deinceps pāx fuit et stīpendium eques ex pūblicō nōn amplius accēpit, tunc equus iste saepius ex silvā crassōs ad urbem dēdūcēbat truncōs, ac mercēde onus aliās aliud ferēbat, vīlibus ex stipulīs sustentāns animam. Clītellās etiam dorsō gestābat, nōn iam ephippia. Ut vērō rūrsus ante moenia novum īnsonuit bellum iussitque tubā cūnctīs clypeōs dētergere, cūrāre equōs et ferrum acuere, equum dominus ille, iniectō frēnō, prōdūxit īnscēnsūrus. Ast equus oblīquō claudicābat pede, nōn amplius valēns vīribus, dīxitque: Accēnsētō hoplītīs tē peditibus. Quī enim ex equīs ad asinōs mē trānstulistī, quō rūrsus modō equum ex asinō mē rēstituēs?"

Lepus sitim ut aquā extingueret in puteum dēscenderat largīsque haustibus sē satiāverat. Inde cum vult revertī occlusā viā, inops cōnsiliī, vehementer sē cruciat. Quod animadvertēns vulpēs, quae forte illum ibi offenderat, "Maximō (inquit) mehercule versāris in perīculō. Sed prius tē oportuit dēlīberāre, quā viā ex puteō possēs ascendere ac deinde dēmum dēscendere."

Vulpem, vīneārum hostem et hortōrum, inaudītā quīdam cupiēns involvere calamitāte, incēnsam ad caudam fasce alligātō līneō, dīmīsit in fugam. At quod rēs hominum īnspicit nūmen, in agrōs illam illīus dīrēxit quī mīserat, flammās sēcum ferentem. Aderat autem segetum tempestās, spēque plēna pulchrārum aestās māter spicārum. Et homō sequēbātur, magnum dēflēns labōrem; neque benignīs eius āream oculīs respēxit Cerēs. Oportet esse mānsuētum nec immodicē īrāscī.

Canis, lupam īnsequēns, crūrum pernīcitāte et rōbore glōriābātur, fugere lupam crēdēns quod īnfirmior esset. Conversa autem illa, sīc allocūta fertur canem, "Nōn tam tuās quam dominī tuī metuō minās."

In fluvium dēscenderat puer, corpus ut ablueret, sed, imperītus natandī, in perīculō erat ut suffōcārētur. Virum ergō, quem forte praetereuntem videt, ut sibi opem ferat, implōrat. Quī illum, dum perīculō līberat, sīc interrogāvit, "Cūr, quaesō, natāre cum nescīrēs, tantīs undārum flūctibus tē commīsistī?" Tum ille, "Nunc mē modō servā (inquit), post deinde increpā."

Avis quondam repererat serpentis ōva iīsque incubābat ut fovēret. Id ut hirundō animadvertit, "Stulta (inquit) et īnsipiēns, cūr serpentis cūrās prōlem? Scīlicet ut, sī adolēverint, tibi prīmum, post deinde aliīs afferant perniciem?"

Bovī, quem possidēbat ūnicum, adiūnctā asinā, homō quīdam arābat ; paupercule quidem, sed fuit necessitās. Cum autem, opere perfectō, bēstiās homō esset iugō solūtūrus, et ita iterrogāret bovem asina, Quis senī revehet īnstrūmenta? Ille ipse quī solet, bōs respondit asinae.

Gruēs agricolae arva dēpopulābantur, quibus nūper frūmentum sēverat trīticeum. Et ille, vacuā longum quassātā fundā, fugābat avēs perculsās metū. Quem cum intellēxēre fundā ferientem aurās, dēspēxēre deinceps ut iam nōn fugerent, dōnec nōn diūtius ēgit quōmodō suēverat, sed iactīs lapidibus contudit plūrimās. Gruēs autem, agrō dērelictō, aliae aliīs: Fugiāmus, crocitābant, in Pygmaeōrum regiōnem. Homō iste nōn amplius nōs territāre velle vidētur; sed incipit iam et facere aliquid.

Pellem leōnis repererant canēs eamque lacerābant dentibus. Quōs vidēns vulpēs, sīc eōs allocūta esse fertur: "Leō iste, sī adhūc in vīvīs esset, experīrēminī unguēs eius fortiōrēs vestrīs dentibus."

Vir probus et honestus diū cum līberīs suīs bene et fortūnātē vixerat. Post deinde inopiā et egestāte affectus et afflīctus, improbīs nūmen petēbat convīciīs, sēque volēbat interimere. Corrēptā ergō sīcā, in locum dēsertum exiit, morī magis cupiēns quam miserē vīvere. Inter eundum offendit fossam altissimam, in quā ab homine giganteō - Cyclōps eī erat nomen - multum aurī esset reconditum. Id ut vīdit pius ille homō, medius metum inter et gaudium, prōiectā sīcā, tollit aurum laetusque domum ad līberōs suōs properat. Cyclōps deinde ad scrobem reversus, prō aurō reperit gladium, eōque strictō, sē interficit.

Vēnātor cēperat leporem eōque sublātō in humerōs cum pergeret domum, incidit in equitem, quī speciē ēmptiōnis leporem peteret. Quem cum ab vēnātōre accēpisset, incitātō equō, capessīvit fugam. Vēnātor eum persequēbātur, ut quī vellet eum cōnsequī. Ut vērō longō intervāllō relictus est, invītus hanc ēdidit vōcem, "Abeās ergō. Iam enim leporem dōnāvī equidem tibi."

Equus et bōs et canis labōrantēs frīgore hominis vēnērunt domum; quī, apertō ōstiō, eōs dūxit intrō, et ad focum igne flāgrantem calefactīs apposuit ex parātīs cōpiolīs, equō hordea, taurō arātōrī cicerculās. Nam ipse canis adstitit mēnsae socius. Hospitalitātis autem mercēdem hominī dedērunt, commūnicātīs cum eō, quōs ipsī vīvēbant, annīs. Atque equus statim: idcircō prīmīs in annīs nostrum ūnusquisque est animī ferōcior. Bōs post equum: idcircō mediae homō aetātis labōrī incumbis, estque in aggerandīs dīvitiīs impiger. Tum canem aiunt postrēmōs dedisse annōs: idcircō mōrōsus est senex quīlibet, eīque blandītur ūnī quī ministrat alimenta, allātrāns semper nec vīsīs laetus hospitibus.
Leporēs quīdam contrā aquilam parābant bellum vocābantque vulpēs ad societātem pugnae. Hae vērō illīs respondērunt, "Libenter vōbīs opem lātūrae essēmus, nī scīrēmus, quālēs ipse essētis et quōcum dēcertāre vellētis proeliō."

Cernēns agricola nāvem refertam nautīs, iam sē prīmum incurvīs tinguentem flūctibus, Ō pelagus, inquit, utinam fuissēs nunquam secātum rate, immisericors elementum, inimīcumque mortālibus! Audīvit mare, vōceque sūmptā muliebrī, nē mē calumniēris, inquit. Equidem malōrum omnīnō vōbīs nōn sum illōrum causa; sed auctōrēs ventī, quōrum egō iaceō media. Quibus absentibus, sī mē spectēs, ac nāvigēs, mē tua mānsuētiōrem terra praedicābis. Rēs plūrimās, quae sunt bonae, prāva ingenia in peius vertunt, ita ut videantur malae.

In ōllam iusculi plēnam, quae carēbat operculō, mūs cecidit. Et suffōcātus adipe, iamque expīrāns animam, Ēdī, inquit, bibīque, et cūnctīs implēvī mē cibīs. Mihi tempus est morī." Helluo fīēs mūs inter hominēs, sī quae nocent dulcia nōn rēspuēs.

Cererī taurum turba rūstica cum immolārent, amplam āream pampinīs cōnstrāverant, carnibusque mēnsās onustās habuēre ac vīnī dōlia. Ūnus autem ex puerīs, cum inexplētum comēdisset, bovīnīs extīs īnflātus rediit domum ac ventriculī tumōre dolēns. Tum mollibus mātris incidēns ulnīs: Hei mihi! quid ista? clāmābat. Morior miser. Vīscera enim mihi, māter, prōcidunt omnia. Quae contrā: Bonō sīs animō, et reiice cūncta. Nē parcitō. Namque nōn tua, nāte, vomis, sed taurīna. 

Ōlim mūstēlae, pulchrum quae amābat virum, Cȳpris augusta dedit, Cupīdinum māter, fōrmam mūtāre et fēmineam assūmere, fēminaeque venustae, quam quī nōn habēbat ārdēbat. Cōnspectam vir ille (nam captus est quī cēperat) uxōrem dūcere dēstinābat. Mēnsā autem positā, mūs praetercurrit, quem altē strātō dēscendēns lectō spōnsa persecūta fuit; sīcque solūtum est nūptiāle convīvium. Ac bellē cum rīsisset, Amor abiit. Nātūrā enim mulier victa fuit. 

In officīnam fabrī vēnerat fēlēs repertamque ibi līmam linguā lambēbat impigrā, ita ut attrīta et dolēns sanguinis funderet rīvōs. Ex ipsō dolōre capiēbat gaudium, spērāns fore ut ferrum comminueret, dōnec lingua prōrsus cōnsūmpta est. 

Taurus dormientem leōnem repererat eumque percussum cornibus interfēcerat. Interim accesserat leōnis māter, quae fīliī cāsum acerbe lūgēbat. Quam ēiulantem ut animadvertit aper, stāns procul, ita illam allocūtus est, "Quot putās reperīrī hominēs, quī līberōs suōs ā vōbīs interēmptōs plōrent?" 

In ūnum convēnerant fluviī, mare ut accūsārent, quod sē, simulatque eius intrāssent aquās, dulcēs quamvīs essent et potuī aptī, falsōs et ad bibendum redderet inūtilēs. Quae mare cum audiisset, aegrē ferēns innoxium sē culpārī: "Nōlīte (inquit) aquās intrāre posteā meās, nē corrumpāminī sale." 

Vēnātor, cum vidēret lupum ovīle irrumpentem ovēsque multās vī dīlaniantem, dolō eum circumvēnit eīque canēs immīsit suōs, hīs illum verbīs increpāns, "Miserum animal! Ubi nunc est illa vīs tua, ut possīs contrā canēs tē dēfendere?" 

 Serpēns, cum humī rēperet, multōrum pedibus calcāta erat. Accessit supplex fānum Apollinis. Quam simulatque cōnspēxit deus, "Sī prīmum statim (inquit) quī tē calcāret, perdidissēs, nōn ausus fuisset alter." 

Traiiciēbat amnem citō labentem flūmine gibbera camēlus; tum cacāvit. Quam cum stercus praeverteret: Utique, ait, male habeō. Iam ante mē natant quae sunt corpus pōne meum. 

Stābat in viā Mercurius quādrangulāris, īmus cui subiacēbat lapidum acervus. Accēdēns canis, Prīmum salvē, inquit, Mercurī; tum inungere tē volō, nec sīc deum praeterīre, eumque palaestrītam. Cui deus: Sī mihi hocce quod appositum est nōn lingēs oleum, nec imminxeris mihi, grātiam habēbō tibi. Neque mē amplius honōrāre velīs.

Cervus in silvīs cita membra torpōre adstrictus iuncōsī altā prātī in herbā iacēbat, unde parātum habēbat ēsuriēns pābulum. Hūc autem veniēbant variārum gregēs ferārum, eum invīsendī causā (vīcīnus enim erat innocuus); quārum ūnaquaeque herbae quid dēcerpēns silvās petēbat. Ast cervus inediā perit cōnsūmptus. Atque ita fame contābuit, nōn morbō, explētīs nōndum duābus cornīcis aetātibus, quī, sī caruisset amīcīs, potuisset saltem senēscere.

In nīdum Lusciniae cum sedēret Accipiter, ut speculārētur aurās, parvōs in illō invēnit pullōs. Supervēnit Luscinia, et rogābat illum parcere pullīs. Ait Accipiter: Faciam quod vīs, sī mihi bene cantāveris. Et quamvīs sē praecēderet animō, tamen metū pavēbat: dēnique coācta et dolōre plēna cantāvit. Accipiter quī praedam captāverat, ait: nōn bene cantāstī: apprehenditque ūnum dē pullīs eius, et dēvorāre coepit. Ex dīversō vēnit Auceps, et, calamō silenter levātō, Accipitrem, contractō vīscō, in terram dēiēcit. Quī aliīs īnsidiantur, timēre dēbent nē capiantur. 

Culex cum Taurum prōvocāsset vīribus, vēnērunt populī cūnctī, ut spectācula cernerent. Tunc parvus Culex: Satis, inquit, habeō quod vēnistī comminus. Parvus tibi factus sum iūdiciō tuō. Hic sē per aurās sustulit pennā levī, lūsitque turbam, et Taurī dēstituit minās. Quod sī fuisset validae cervīcis memor, pudendum contempserat inimīcum, et ineptae māteriae nōn fuisset glōriātio. Quia ille sibi fāmam dīminuit, quī sē indignīs comparat. 

Piscis fluviālis vī flūminis corrēptus est in mare. Ubi suam efferēns nōbilitātem, omne marīnum genus vīlipendēbat. Nōn tulit hoc phōca, sed ait: tum fore iūdicium nōbilitātis, sī cum phōca captus portētur ad forum: sē ēmptum īrī ā nōbilibus, illum autem ā plēbe. 

Erat rūsticō iuvencus vinculī, iugīque impatiēns. Homō astūtus bēstiae resecat cornua: cornibus enim petēbat. Tum iungit nōn curruī, sed arātrō: nē ut solet, herum pulsāret calcibus, stīvam ipse tenet, gaudēns industriā effēcisse, ut iam foret tūtus, et a cornibus, et ab ungulīs. Sed quid ēvēnit? Taurus, subinde resistēns, spargendo pedibus ōs, oculōs, caputque rūsticī opplet arēnā. 

Sīmia, ut ferunt, cum peperit gemellōs, alterum dīligit, alterum negligit, erat puerpera cum gemellīs, atque cum incidisset terror, vītātūra perīculum, dīlēctum prehendit ulnīs. Quem, dum praeceps fugitat, collīdit petrae, atque ēnecat: neglēctus autem, quī in hirsūtō haeserat tergō fugientis, mānsit incolumis. 

Dum quīdam veherētur equā gravidā, ēnīxa est pullum. Quī cum statim cursum mātris esset secūtus, celeriter fatīgātus, sīc allocūtus est vectōrem mātris, "Vidēs mē īnfirmum et ineptum ad iter faciendum. Sciās ergō mē continuō peritūrum, sī hic relictus fuerō. Sī mē hinc sustuleris, eōque dūxeris ubi alī possum, adultus posteā tē veham." 

Ad urbem rotārum quattuor raedam masculī umerīs taurī trahēbant. Raeda autem strīdēbat, et bubulcum incessit īra. Ac, prope accēdēns, ita fuit locūtus ut audīrētur: Ō rērum pessima meārum, quid tandem crocitās, quae umerīs aliōrum vectāris tacentium? Improbī est proprium hominis multa gemere, dum aliī labōrant, quasi fatīgētur ipse. 

Quaedam ōlim vidua domī nūtriēbat ovem. Quae cum cuperet lānam habēre longiōrem, imperīta tondēbat manū bidentem, cutīculaque tenus forcipe dēmetēbat vellus, adeō ut vulnus faceret. "Nē mē laedās," bēstia dolēns inquit. "Quid enim ponderis sanguis adiiciet meus? Ast carnis sī meae opus est tibi, domina, adest coquus, quī mē compendiōsē immolābit. Quod sī lānae et velleris egēs, nōn vērō carnium, rūrsus est tōnsor, quī mē tondēbit ac sinet vīvere." 

Cicāda cum vidēret ab homine quōdam sibi fierī īnsidiās, "Illās potius (inquit) capiās avēs, quae tibi commodum afferre possint. Sī enim mē cēperis, nūllum inde habēbis lucrum."

Duo inter sē certārant gallī gallīnāceī. Alter victus in remōtō locō sē occultāverat. Alter victōriā potītus fastīgium tēctī occupāverat. Ibi cum sē, victōriā ēlātus, īnsolenter iactāret, aquila dēlāpsa sūrsum illum sēcum rapuit.

Vulpēs cohortem gallīnārum nocte invādere nōn audēbat, metū canis, quem apud eās pernoctāre cognōverat. Sed cum eās aliō mīgrāsse, ut cum nōnnūllīs aliīs gallīnīs dēgerent, intellēxisset, ubi canis nōn erat, vōtī compotem sē fore rata, illūc sē cōnferēns, ad ūnam omnēs occīdit. Fābula indicat, melius esse bonum et strēnuum vīcīnum, quam ignāvōs cōnsanguineōs habēre propinquōs. 

Lupus in senium dēductus, cum nōn amplius vēnārī posset, sēsē religiōnī addīxit, sūmptōque monachī habitū, cibum ōstiātim mendicābat. Reprehēnsus ab aliō lupō, quid vīs, inquit, faciam? Dentēs dēcidērunt, currere nōn valeō, quārē aliter vīvere posse diffīdō. Fābula dēclārat multōs hominēs religiōnī sēsē addīcere quia aliter vītam dēgere nequeunt. 

Agricola ictus ab ape, admīrābātur, ut ex eōdem ōre succus tam suāvis et stimulus tantī dolōris exīret. Respondit apēs: Quō beneficentior sum, eō maiōrī odiō prōsequor mihi īnferentēs iniūriam. Fābula indicat quō magis hominēs beneficī sunt, eō minus iniūriās tolerāre. 

Vulpēs capta ā rūsticō, cuius quam plūrimās gallīnās occīderat, blandīs eum verbīs ōrābat, ut sē dīmitteret, persānctē iūrāns, nūllum ulterius damnum sē illī illātūram. Cui rūsticus: ignōscerem, inquit, tibi perlibenter, et tē incolumem dīmitterem, nisī tē subdolum et fidefragum animal cognōscerem. A mortuā nūllum mihi dētrīmentum īnferrī posse, certō sciō, ā vīvā vērō subdubitō. Fābula indicat, perfidīs et fallācibus virīs nūllam adhibendam fidem. 

Paterfamilias oblītus haram in quā gallīnae pernoctābant, claudere, cum māne surrēxisset, reperit omnēs ā vulpe occīsās, et ablātās esse, indignātus igitur in canem, tamquam malum rērum suārum custōdem, multīs illum afficiēbat plāgīs. Cui ille: Sī tū, inquit, cui gallīnae ōva et pullōs pariēbant, in occlūdendō ōstiō negligēns fuistī: quid mīrum, sī egō altō sopōre oppressus, vulpem venientem nōn sēnsī, quī nūlla ex illīs ēmolumenta percipiēbam. Fābula indicat haud umquam spērandum dīligentem fore familiam cuius paterfamilias negligēns fuerit. 

Merula suspiciēns mīlvum magnō ambitū āera circinantem, ingentēsque ēiulātūs edentem, vehementer exterrita est. Cui turdus: nē trepida, soror, inquit, tantōs pugnae apparātūs, totque minās in exiguum mūrem, aut in pullum gallīnāceum tandem effundet. Cavendum nōbīs est ab accipitre, cuius prius unguēs, quam vōcem sentīre solēmus. Fābula indicat magis quiētōs et tacitōs hominēs quam minācēs et verbōsōs extimēscendōs. 

Lupus et vulpēs initā inter sē societāte, vēnātum profectī sunt, quī cum cervum, quem cēperant, dīvidere vellent, superveniēns leō tertiam praedae partem sibi, ut quādrupedum rēgī dēbērī dicēbat. Lupus vērō negābat. Tunc excandēscēns leō, iniectīs in lupum unguibus, tōtum eius caput pelle nūdātum, rubicundum reddidit, unde lupus vix vīvus ēvāsit. Conversus hinc in vulpem leō, tū vērō quid dīcis? Egō, inquit, mī domine rēx, nōn tertiam modō partem, sed tōtum cervum tuum esse nōn īnfitior. Ecquis, inquit leō, tē ita sapienter docuit respondēre? Galērus, ait vulpēs, ille ruber, quem sociō meō lupō imposuistī. Fābula indicat, melius esse partem interdum concēdere, quam tōtum āmittere. 

Servus cuiusdam agricolae asinum dominī suī ex altā rūpe praecipitem dedit, nē quotīdiē hūc et illūc illum agere cōgerētur, mentītusque est dominō illum sponte suā sē dēiēcisse. Ob hoc dominus servum compellēbat omnia umerīs suīs ferre, quae ante asinus portābat. Quod servus nēquam animadvertēns: male, inquit, mihi cōnsuluī, cum innocentem cōnservum meum perēmī, quī mē tantō labōre levābat: iūstē nunc plector. Fābula indicat, īnsipientēs dum mala sē āmōlīrī volunt, saepe incidere in graviōra. 

Vir quīdam dīves sed illitterātus, virum doctum, sed inopem, dērīdēbat, quod ipse suā industriā multās dīvitiās congregāsset, cum ille, quī tantā doctrīnā pollēbat, maximā inopiā premerētur. Cui ille: nīl mīrum, cum tū opibus coacervandīs, egō vērō doctrīnae comparandae, quae longē dīvitiīs praestat, incubuerim. Hic inter dīvitem et litterātum orta contentiō, utrum doctrīna, an gazā praestantior esset: compōnī nōn poterat, cum uterque multōs fautōrēs habēret, sed plūrēs dīves. Tandem hoc pactō compertum est doctrinam gaza praestantiōrem esse: Discordiīs cīvīlibus ambō solum mūtāre compulsī, cum nihil sēcum ē suīs fortūnae bonīs ferre potuissent in aliam urbem sē contulērunt: ubi vir litterātus, magnā ad docendum mercēde conductus, in magnō pretiō et honōre habēbātur. Quī vērō dīves fuerat, pānem ōstiātim petere coāctus inopiā, cōnfessus est, sē suā opīnione dēceptum. 

Harundō aegrē ferēbat, cum cēterae nōn sōlum arborēs, vērumetiam herbae interdum nīdōs avium sustinērent, sē eō honōre prīvārī. Rogāvit ergō aviculam quandam, ut ipsa nīdificāret. Cui illa: facerem, inquit, nisī īnstabilitātī tuae diffīderem. Nōlō enim fīliōrum meōrum domum in fundamentō tam īnstabilī collocātam. Fābula indicat rēs nostrās virīs īnstabilibus minimē committendās. 

Ovis comprehēnsa ā cane gregis custōde, maximōs edēbat ēiulātūs, capta autem ā lupō nūllam ēmittēbat vōcem. Interrogāta ā pāstōre, cūr ita faceret: molestius, inquit, mihi est ā cane, quī mihi custōs et amīcus esse dēbet, laedī, quam ā lupō, quem nātūra perpetuum mihi genuit inimīcum. Fābula indicat graviōrēs nōbīs domesticōrum quam externōrum esse iniūriās. 

Bōs aegrē ferēbat vīrēs inermēs sibi ā nātūra datās, quoniam armīs carēbat, quae vīribus potiōra putābat. Rogāvit ergō Iovem, ut sibi cornua concēdere dignārētur. Quod cum impetrāsset, statim vōtī suī eum coepit paenitēre. Nam cum inermis līber esset, ā nēmineque capī posset, nātīs cornibus laqueō comprehēnsus ad arandum dūcēbātur, et immēnsōs labōrēs subīre cōgēbātur. Fābula indicat nihil ā Deō petendum, nisī quod ille nōbīs prōfutūrum intelligit. 

Aper Asinum ad certāmen prōvocāns, spērābat sē victōrem fore, quod longiōrēs acūtiōresque sibi quam adversāriō dentēs essent. Sed cum asinō propinquāsset, ferrātīs pedibus percussus, cecidit sēmimortuus. Paulō post ad sē reversus: Nōn istinc mē laedī, inquit, crēdēbam. Fābula indicat virum prūdentem omnia explōrāre dēbēre, unde ab adversāriō possit offendī. 

Passerculus quīdam dēgēbat in myrtō, captusque amoenitāte arboris, nunquam inde recēdēbat. Auceps vērō, quī illī fuerat īnsidiātus, corrēptum volēbat interficere. Passerculus autem, necī proximus, ita locūtus fertur, "Heu miserō mihi, cui cibōrum dulcēdo attulit necem." 

Fabrōrum aerāriōrum in domō dēgēbat canis, iīsque labōrantibus, dulcī indulgēbat somnō. Quī simulatque accumbentēs cēpērunt cibum, canis, repente expergēfactus, blandītus est dominīs. Tum illī interrogārunt eum, "Quī fit, strepitū malleōrum gravissimōrum ut nunquam excitēris, dentium vērō lēnissimō crepitū statim expergīscāris?" 

Perdix dum in locō ēminentiōrī sedēret, advēnit Vulpēs, et dīxit eī: Quam fōrmōsa est faciēs tua, crūra tua et rōstrum, ōs tuum sīcut corallum! Nam sī dormīrēs, pulchrior essēs. Crēdēns eī Perdix clausit oculōs, atque eam īlico Vulpēs rapuit. At Perdix flētū permixta locūta est: Per artium tuārum virtūtēs tē quaesō, ut anteā nomen meum dicās, et sīc mē dēvorābis. At ubi Vulpēs Perdīcem voluit nōmināre, aperuit ōs, et ēvāsit Perdix. Dolēns Vulpis ait: Heu mē quid opus fuerat loquī? Respondit Perdix: Heu mē dormīre quid necesse erat, cui somnus nōn vēnerat? Quī, ubi eīs necessārium nōn est, loquuntur, et ubi eōs vigilāre oportet, dormiunt. 

Vulpēcula domum ingressa gallīnāriam, Sōlamque languentemque Gallīnam vidēns, Exclāmat: Ō mea soror, salvane es satis? Aegrōtō, ait illa: tū recēdās hinc tamen, Mea soror, et mē habēbō iam meliuscule. Bonōs iuvāre, cum abeunt, incipiunt malī. 

Ōpilio reperiēns catulum lupī, domum tulit, eumque inter canēs ovium custōdēs aluit, quī ubi adolēvit, ovēs occīdere, canēsque, ut ūnā sēcum comederent, ēdocēre: Quod ōpilio animadvertēns, lupum quidem occīdit, canēs tamen ut ab ovium caede temperārent, nōn poterat prohibēre. Tunc pāstōr sēcum: Meritō plector, ut quī lupum canibus immiscuī, quī eōs ovēs occīdere docuit. Fābula indicat, bonōrum mōrēs, malōrum cōnsuetūdine corrumpī. 

Cochlea repperit speculum, quod, dum nimium fulgēre vīdisset, adamāvit, et statim ascendēns super eius orbem, coepit eum dēlingere. Nīl vērō eī vīsa est contulisse, nisī ut splendōrem salīvīs vel sordibus pollueret. Sīmia invēnit id taliter inquinātum, et ait: Quī tālibus sē calcārī permittunt, tālia sustinēre merentur. Mulieribus, quae sē stultīs et inūtilissimīs virīs coniūngunt. 

Lupus et leō contracta inter sē amīcitia vīctum quaeritābant, tum lupus audītō ovium bālātū, cōnfīde, inquit, amīce, cibus iam aderit. Secūtus ergō ovium vōcem, cum ad ovīle pervēnisset, reperit illud optimē mūnītum, et canēs prope dormientēs. Reversus igitur ad leōnem, nōn placet, inquit, mihi, quod in praesentiā edāmus ovēs, Macilentae enim admodum sunt, sināmus eās pinguēscere, reditūrī, cum fuerint pinguēs effectae. Fābula arguit quī impedītī nē quid faciant, sē nōluisse argūmentantur. 

Piscātor quīdam ad lītus maris capiēbat piscēs. Quod cum vīdisset sīmia, cōgitāvit quōmodō imitārī posset. Relictō deinde in lītore rētī, piscātor, ut requiēsceret, dēscendit in specum. Accēdit sīmia, corripit rēte, piscārī incipit. Cum vērō imprūdenter et perversē imitārētur artem, cōnstricta rētibus, dēlāta in mare, suffōcāta est. Superveniēns deinde piscātor eamque exanimem vidēns, "ō misera (inquit), quam stulta et vāna perdidit aemulātiō." 

Columba, sitī compulsa aquam ut invenīret, hūc illūc ambulāverat. Cōnspecta deinde picta in pariete hydria, vās aquā plēnum sē invēnisse crēdēns, celerī impetū petiit pōtum. Sed sēmianimis illīsa parietī concidit humī. Mortī ergō vīcīna, sīc sēcum locūta est: "Īnfēlīx egō et misera, quae aquae nimis appetēns nōn cōgitāram vītae perīculum." 

Equum cum rogāret Asinus parum sibi hordeī dare: Libenter, inquit, sī possem, et prō dignitāte nostrā largē tribuerem. Sed cum vēnerimus ad praesēpia vespere, dabō tibi folliculum plēnum farre. Et Asellus: Quī rem tam parvam negās, quid in maiōrī tē factūrum exīstimem? Quī cum magna prōmittunt, parva negant: est in dandō lentus quī tenāx fuit in pollicitandō. 

Cicōnia, dum ad solitum dēvēnisset stāgnum, invēnit ānserem sē crēberrimis mergentem undīs. Inquīrit ab eā cūr hoc faceret. Respondit: Cōnsuētūdō nōbīs est: nam ēscam in līmō reperimus, et Accipitris impetum ad nōs venientis sīc ēvādimus. Cui Cicōnia: Sum Accipitre ipsō fortior. Sed tenē amīcitiam mēcum, et faciam tē illī īnsultāre. Crēdidit, et prōtinus eius petīvit auxilium. Quae dum cum illa forās in agrum exīret, īlico Accipiter supervēnit, et comprehēnsum ānserem unguibus dēvorāvit. Cui ānser ē contrā: Quī sē tam flēbilī patrōnō coniūngit, peiōrī nece fīnīrī dēbet. 

Porcus crīminātus ab ovibus, quod dominō ā quō tantā pāscēbātur dīligentiā, nūllam referret grātiam, cum ipsae lac, lānam, agnōsque illī praebērent. Mortuus, inquit, referam: nōn ab rē mē nūtrit. Fābula indicat, quod nēmō absque spē praemiī labōrem subit. 

Vulpēs simulāns sē dēfūnctam, ut avēs ad sē tanquam ad cadāver accēdentēs, interciperet, lutō oblīta in quōdam agrō resupīna iacēbat, exspectāns cornīcēs, corvōs et huiusmodī rapācēs volucrēs, quās dēvorāret, cum superveniēns canis, eam mordicus captam coepit dentibus lacerāre. Quod ille animadvertēns: digna, inquit, patior: nam dum fraudibus avēs capere studeō, ab aliō capta sum. Fābula indicat, quī aliīs īnsidiās mōliuntur, molestē ferre nōn dēbēre, quod ipsī quoque capiuntur.

Succurrite, lupus ēn adest, clāmāverat Semel iterumque per iocum nugax puer, Custōs bidentum, crēdulōsque excīverat Agricolās: at opem postulāre sēriō Cum deinde cōgerētur, hī metuunt dolum, Nec iam subveniunt; et lupus praedam rapit. Quīcumque mendāx esse crēditur, licet Aliquandō vērum dīcat, haud facit fidem.

Puer nugax, custōs bidentum per iocum, semel et iterum, clāmāverat: "Succurrite; lupus ēn adest," et agricolās crēdulōs excīverat. At cum deinde sēriō opem postulāre cōgerētur, hī dolum metuunt et iam nōn subveniunt; et lupus praedam rapit. Quīcumque mendāx esse crēditur, licet aliquandō vērum dīcat, fidem haud facit. 

Psittacus ex oriente in occidentem dēlātus, ubi huiusmodī avēs nāscī nōn cōnsuēvērunt, admīrābātur sēsē in maiōrī pretiō et honōre habērī, quam in nātālī cōnsuēvisset solō, nam caveam eburneam, argenteīs contextam virgīs, incolēbat, suāvissimīsque alēbātur cibīs, quod cēterīs avibus occidentālibus, quae neque in fōrmā, neque exprimendīs hūmānīs vōcibus erant īnferiōrēs, nōn contingēbat. Tunc turtur in eādem caveā conclūsus, hoc, inquit, nūllā est admīrātiōne dignum. Nūllī enim in patriā meritus honor exhibērī solet. 

Vulpēs in puteum dēlāpsa, et iamiam submergenda, rogābat lupum in puteī margine existentem, ut dēmissō fūne illinc eam ēdūceret. Cui lupus, quōmodō, inquit, istūc dēcidistī? Nōn est nunc, ait vulpēs, istūc narrandī tempus: Cum mē hinc subdūxeris, tibi ōrdine cūncta narrābō. Fābula indicat, quandō perīclitantibus celerī auxiliō opus est, supervacuīs verbīs tempus nōn esse terendum.

Fīcēdula per locum quendam dēsertum iter faciēns, reperit turdum lābruscae ūvīs et silvestrium arborum baccīs victitantem apud quem hospitāta, hortāta est eum, ut relictō tam sterilī et dēsertō locō, sēcum pergeret, sē enim ductūram eum in regiōnem, suāvissimīs ūvīs, fīcis et omnī pōmōrum amoenitāte refertam. Cum autem turdus illīus cōnsiliīs obsecūtus, in locum ā fīcēdulā praedictum pervēnisset, reperit cibōs adhūc suāviōrēs, quam illa prōmīserat. Sed cum vidēret nōnnūllās avēs vīscō implicitās, aliās laqueīs captās, complūrēs rētibus irrētītās, et mīlle īnsidiās ac dolōs avibus tēnsōs, valē fīcēdulae dīcēns, antequam in patriam rediit, ubi ūsque ad dēcrepitam aetātem, absque ūllō īnsidiantium metū, vītam tranquillē prōtrāxit. 

Gallīna pullōs complūrēs habēns, vehementer extimēscēbat, nē sibi ā mīlvō surriperentur. Unde saepe eōs sub ālā vīsō mīlvō congregāns, ab inimīcā ālite tūtābātur. Sed quādam diē mīlvum ad sē accēdente cōnspicāta, fīliōs convocāvit, quī omnēs properē ad vōcem mātris currentēs, salvī factī sunt, ūnō dumtaxat exceptō, quī mātris vōce contemptā, dum grānum trīticī ēsse cupit, per āera curvīs unguibus ā saevā ave raptus est. Fābula indicat quī parentum imperiō nōn obsequuntur, in maximās calamitātēs incidere. 

Leō errāns spīnam calcāvit, et īlico ad Pāstōrem caudā blandiēns vēnit, cui ait: Nōn perturbēris, auxilium ā tē implōrō: nōn indigeō ēscā. Subātum Hominis posuit in gremiō pedem. Pāstōr spīnam exēmit pede. Redit in silvās Leō. Post autem Pāstōr falsō incūsātur crīmine, et lūdīs proximīs ēmissīs bēstiīs proiicitur. Passim dum discurrunt ferae, agnōvit Leō, quī fuerat medicātus, quī prīdem fuerat. Sublātum rūrsus Pāstōris pōnit in gremiō pedem. Hoc Rēx ut cognōvit, Leōnī iussit parcī et mānsuētum Pāstōrem dimittī parentibus. Quia bene gerentī nunquam potuērunt adversāriōrum praevalere supplicia. 

In tēctō stāns forte domūs inclāmat euntem Haedulus, hāc illō praetereunte, Lupum. Cui Lupus: haud tua, sed tēctī maledicta lacessunt Nōs, ait, et nīl haec verba morātus abit. Saepe locī ratiō timidīs et temporis affert, Fortibus īnsultent quā petulanter, opem. 

Sustinet ingentēs tōtō quōs ēdere rictū Rāna, sonōs pavitāns hausit ut aure Leō: Perculsum perhibent clāmōribus ācriter illīs, Ēdere quōs magnam crēdidit ipse feram. Mox animō redeunte tamen circumspicit audāx, Inque hostem positō sē parat ille metū. At dē vīcīnō repentem flūmine Rānam Observāns, temerē sē stupuisse videt. Concipit hinc īram pariter, pariterque pudōrem, Iamque domāns Rānam calce premente necat. Quōlibet est strepitū rēs digna pudōre monērī, Explōrāta parum turpe timēre virō. 

Calvus petiit ā vīcīnō Hortulānō, ut daret sibi dē mēlōnibus. Ille dērīdēns dīxit: Vāde, Calve, vāde, Calve; vel nōlō meōs dare mēlōnēs, quia tū rūsticus es. Hieme et aestāte semper habeat mala tua calvāria: muscae et tabānī super frontem tuam, quī comedant et bibant sanguinem dē ipsō capite calvō, et posteā stercorizent. Calvus īrātus, ēvāgīnāns gladium, apprehendit capillōs eius, ut interficeret. Hortulānus, accipiēns ūnum mēlōnem, percussit Calvum in fronte. Calvus praevalēns amputāvit caput eius. Quī nec petentibus bona tribuunt, neque bonīs sermōnibus vel respōnsīs tribuunt. 

Vulturēs duo cadāver dēpāscentēs, duo ingentia frūsta absciderant, quae unguibus per āera ferre dēcrēverant, cum subitō canibus adventantibus, alter eōrum dīmissā suā parte cadāveris, ēiulāns statim ē canum cōnspectū procul abiit: Alter praedae intentus, dum partem suam dīmittere cūnctātur, ā canibus captus est: quī dum sē iam moritūrum vidēret: heu, inquit, mē miserum et īnfēlicem, quī parvae voluptātis causā tot vītae voluptātēs āmittam. Fābula indicat nimiam acquīrendī cupiditātem saepenumerō avārīs attulisse perniciem. 

Estō beneficus; at cui benefaciās, vidē. In silvam vēnit rūsticus, capulum rogāns Aptum sēcūrī tollere licēret suae: Quod cum, annuente silva, fēcisset; statim Ferrum in beneficās vertere coepit arborēs. Quārum ingemiscēns ūna: Meritō caedimur. 

Ut prōrsus īret, fīlium rētrogradum cancer monēbat; at fīlius: Ī prae, sequar. Cuiquam nē obiiciās, quod tibi obiicī potest. 

Turdus vīscō captus ab aucupe, sēipsum afflīctābat, dīcēns: nōn tantum mortis dolōre excrucior, quantum quod meae rēs mē perimunt. Aiunt enim viscum ex turdōrum stercore prōcreārī. Fābula indicat hominēs tunc vehementer commovērī, cum rēbus suīs intereunt. 

Vir avārus moriēns, cum tunc dēmum intelligeret nihil sēcum lātūrum, vertit sē ad amīcōs et propinquōs, quōs praesentēs cernēbat, dīcēns: Disce ā mē, quī omne vītae tempus struendīs opibus incubuī, nē nimium studeātis congregāre dīvitiās. Ex tot enim terrae iūgeribus, et tam pretiōsīs vestibus, quās tantō sūdōre parāvī, quīnque pedum fossam, et linteāmen ūnum, quō mortuus tegātur, possidēbō. Fābula indicat, stultum et miserum esse tantam coacervandīs opibus operam impendere, quā velimus nōlimus brevī sunt relinquenda. 

Vulpēs rūsticī laqueīs, cuius plūrimās gallīnās occīderat, capta, rogāvit gallum, ā quō sōlō vīsa fuerat, ut aut cultellum, quō laqueum scinderet, sibi afferret, aut herō nihil dīceret, quoad dentibus laqueum abrūpisset. Gallus utrumque pollicitus, dominum properē adiēns, narrat vulpem casse dētinērī: quem clāvā armātum ad sē perdendum venientem vulpēs cōnspicāta: Īnfēlīx, inquit, et stulta egō, quae crēdidī gallum mihi fīdum fore, cuius tot uxōrēs occīderam.

Ut, cui magna suōs erat hortōs cūra colendī, Vīllicus urbānō grātificētur herō: Suāvia māla bonae imprīmis huic arboris affert, Haec adeō dulcī grāta sapōre iuvant: Arbor herī iussū sit ut haec trānslāta sub urbem, At nōn cōnsiliī prōfuit huius opus: Sīve vetustātem patiēns exāruit arbor, Sīve aliā mox est peste coācta morī. Tunc dominum dīxisse, palam esse, annōsa quod aetās Trānsferrī stirpem nōn paterētur humō. Quī nimium gaudent sapiendō, turpiter errant, Quī quondam sapiat parcius, ille sapit. 

Canis molossus cognōscēns sē lupō, cum quō magnās exercēbat inimīcitiās, imparem, statuit aliquem sibi socium adscīscere, ut mūtuō auxiliō lupum superāret. Vidēns autem asinum lupō vōcāliōrem, maiōrem clītellīsque velut thōrāce armātum, magnāsque pilās pōdice cum magnō tonitrū ēmittentem, ratus est eum strēnuum esse bellātōrem. Quārē contractā societāte, lupum ad pugnam prōvocāvit. Sed ubi ad prīmum lupī cōnspectum asinum fugientem vīdit, nīlque aliud quam inconditōs clāmōrēs et magnōs ventris crepitūs edentem, ipse quoque fugiēns, socium in ipsā pūgnā dēseruit, pābulum lupō, vulturibusque futūrum. Fābula indicat stultōs esse quī hominum virtūtem ex verbōrum ampullōsitāte, et corporis prōcēritāte dīiūdicant.

Grammaticus quīdam glōriābātur adeō in arte suā sē excellentem esse, ut sī digna darētur mercēs, nōn modō puerōs, vērum etiam asinum docēre profitērētur. Prīnceps audiēns hominis temeritātem, interrogābat eum, an sī quīnquāginta eī daret aureōs, intrā decennium docēre asinum cōnfīderet. Respondit vir impudēns, nōn recūsāre sē ab eō interimī, sī hōc spatiō temporis asinus ille legere et scrībere nescīret. Amīcī hoc audientēs admīrābantur, increpābantque hominem, quī nōn modō rem arduam, atque difficilem, vērum etiam impossibilem facere prōmīsisset, timēbantque nē exāctō hōc tempore ā prīncipe occīderētur, quibus ille respondēbat: Antequam hoc tempus ēlābātur, aut asinus moriētur, aut prīnceps, aut egō. Fābula indicat, in perīculō cōnstitūtīs moram saepe auxiliō esse solēre. 

Pāstōrēs quīdam, convīvia laeta parārent, Mactārant tenerō corpore forsan Ovem. Hōc ubi quī circum ferus ībat ovīlia praedō Cerneret, hās vōcēs ēdidit ōre Lupus: Quod mihi praedantī sī rapta vel agna fuisset, Quam subitō turbam tālia facta darent? Tunc ait ūnus, ut aure notat, quam caedimus, Agnae Carne fruī frūstrā nōs scelerāte dolēs. Līberius multō, quibus ampla potentia, peccant, Impia culpārī nec sua facta sinunt. 

Fascem lignōrum Rūsticus, senex miser, Portābat aegrē: longiōre sed viā Frāctus, victus, abiēcit īnfēlīx onus: Mortem invocāvit. Mors advēnit. Tum senex: Fascem, ait, in umerōs hunc mihi repōnās precor. 

Recreāta positō largius Mūla hordeō Lascīviēbat, inōrdinātōs impetūs Molīta. Mē, inquit, sine dubiō equus nōbilis Tālem prōgenuit, quī fuit celerrimus, Cui similis egō sum. Sed paulō post contigit, Ut illa cessāret, ubi currendum fuit, Vixque ambulāre posset. Tum dīxit gemēns: Equī putābam generōsī mē fīliam: Sed asinum mihi fuisse nunc meminī patrem. Adversa stultōs admonent sortis suae. 

Mīlvus cum accipitre apud aquilam dē praestantiā certābat, dīcēns, ob corporis magnitūdinem sēsē illī praeferendum. Contrā accipiter, nōn statūram, sed vīrēs spectārī oportēre dicēbat. Tunc aquila: īte, ait, vēnātum, et uter vestrum digniōrem mihi attulerit praedam, eum praestantiōrem iūdicātō. Cum autem mīlvus exiguum mūrem, accipiter vērō columbam apportāsset, inquit aquila, quantō columba maior est mūre, tantō accipitrem mīlvō praestantiōrem esse pronūntiō. Fābula indicat, ex operum, nōn corporum magnitūdine hominēs mētiendōs. 

Leō cum aliīs bēstiīs semel celēbrāvit magnum convīvium. Et vocāvit quam plūrimās bēstiās et dedit eīs carnium dīversa genera et multās dēliciās. Fēstō celēbrātō, reversae sunt bēstiae ad propria. Lupus invēnit in viā porcam comedentem drascam. Et ait Porca: Unde venīs, Īsengrīme? Quī ait: Veniō dē nōbilī convīviō leōnis. Et tū, ut fuistī ibi? Et ait Porca: Num fuērunt ibi pulchra fercula et multae dēliciae? Ait Lupus: Fuērunt utique multa et pulchra et bene praeparāta. Et ait Porca: Fuitne ibi drasca? Et ait Lupus: Maledicta, quid quaeris? Absit quod in tālī convīviō tam vīlis cibus appōnerētur! 

Vir quīdam extremae avāritiae ēmit praedia admodum ferācia, et omnī frūctiferārum arborum genere referta, quae priōrī dominō amplissimōs frūctūs reddēbant, quamvīs immūnīta essent et cūnctīs viātōribus pervia. Ratus igitur novus dominus sī melius coleret et dīligentius custōdīret, ūberiōrēs frūctūs sē inde captūrum: optimē colere coepit, et dēnsīs vēpribus et parietibus clausit, custōdesque dīligentēs apposuit: vērum post hand dīligentem custōdiam agrī parum frūctūs illī reddēbant. Cōnsultus autem deus, unde hoc accidisset, ita respondit: Ipse malī tantī causā es, quī sēpibus agrōs, / Parietibusque arctīs obstrūctōs undique servās, / Multa dedī quondam, quia multī multa petēbant, / Ūnī servit ager tibi nunc, cūr tanta requīris? Fābula indicat, līberālī virō Deum multa largīrī, quō multōrum indigentiae valeat subvenīre. 

Conchārum saturōs cum nausea carne tenēret, Quī struere īnsidiās piscibus arte solent. Relliquiāsque cibī nōn rārās huius habērent, Illum Mercuriō praetereunte locum. Hīs epulīs vēscī dignētur ut ipse lacessunt, Quī tamen oblātās rēspuit ēsse dapēs. Nōn ignārus enim quā mente vocētur ut ipsī Exigit haec condant fercula, sīve vorent. Post sua convīvam nec sē fastīdia poscant, Haec obiūrgātīs verba locūtus abit. Prōdigus haec aliīs ōlim quae nauseat ipse, Largīrī quamvīs sint pretiōsa, solet. 

Lupus seniō cōnfectus, cum amplius vēnārī nōn potest, magnā cruciābātur fame, nec aliquem cognātum aut amīcum, quī eum cibō iuvāret, poterat invenīre. Dum ergō maestus ingentem peragrāret silvam, in bovis cadāver incidit, quod vix coeperat laniāre, cum nōn sōlum cēterī lupī, vērum etiam vulturēs, corvī et cornīcēs illūc sē contulerant, Lupum ōrantēs, ut sē in amīcitiam et in partem praedae admitteret. Tunc sēcum lupus: Quem paulō ante frātrēs et fīliī negligēbant, ecce aliēnigenae animantēs nunc honōre prōsequuntur et amīcum expetunt. Nōn mihi, sed bovī hunc exhibent honōrem. Fābula indicat, pauperem cūnctīs odiōsum esse, dīvitibus vērō ab omnibus honōrem exhibērī. 

Mulcātus ōlim morsibus dīris canum Lupus iacēbat pōtūs et cibī indigēns; Ovem rogāvit, ut aquulam afferret sibi Dē praetereunte rīvulō: Nam sī modō Tū dederis, inquit, pōtum, egomet posthāc cibum Inveniam facile. At illa, fraude cognitā, Sīc retulit: Pōtum stulta sī darem tibi, Cibum invenīrēs facile, meipsam scīlicet. Perīculōsum est adiuvāre maleficum. 

Auca pinguis et ponderōsa rogāvit Corvum quod iuvāret eam ut in altum posset volāre et cacūmina montium et arborum respicere. Annuit Corvus et pedēs apposuit ut Aucam sūrsum ērigeret, et Auca in tantum ponderāvit quod Corvus nihil potuit. Et ait Auca: Quārē mē nōn ēlevās? Ait Corvus: Quantum nītor ut tē ērigam, tantum ponderās, ut ērigere nōn valeam. 

Lānigerae Cornīx Ovis involat improba tergō, Facta dolēns fert haec impatienter Ovis. Quā dicente Canem, forsan sī tālia fīant, Nōlle patī, nōvī quid sequar, inquit avis. Quōs impūne mihi vexārī, quōsque cavērī Conveniat, mē nōn ista latēre putēs. Crēde mihi nōn hunc iniūria rāra sequētur, Quī sē tūtandī vīribus orbus erit. 

Apēs semel invītāvērunt Scarabaeōs ad prandium. Vēnērunt Scarabaeī, et mēnsā positā apposuērunt Apēs mel et favum. Scarabaeī parum comēdērunt et āvolāvērunt. Iterum Scarabaeī invītāvērunt Apēs; mēnsā positā apposuērunt Apibus fimum boum. Apēs nōluērunt gustāre et recessērunt. 

Artem volandī contumāx addiscere Testūdō voluit, et aquilam ēlēgit sibi Magistram. Ab eius nātūrā aliēnum nimis Hoc esse dīxit aquila: ēnīxius tamen Urgentem, et obstinātam accēpit unguibus, Tulitque in aurās. At ubi dīmissa haec fuit, Cecidit in saxum, et periit effrāctā domō. Nātūra dux est optima: ut iuvat hanc sequī, Sīc īre contrā impūne nūllī contigit. 

Fīlius olitōris pūnctus ab urtīcā, quae paternīs in hortīs crēverat, conquestus est patrī, quod herba domestica, nē herī quidem suī fīliō pepercisset. Cui pater, fīlī, inquit, huic innātum est omnibus eandem esse. Fābula indicat, virum nātūrā malignum, nē ā domesticōrum quidem iniūriīs abstinēre. 

Aquila sē in pulchritūdine cēterīs avibus praeferēbat, cūnctīs hoc vērum esse affirmantibus. Pāvō autem sēcum dicēbat : Nōn pennae tē fōrmōsam, sed rōstrum et unguēs efficiunt, quōrum timōre nūlla ex nōbīs audet tēcum dē fōrmōsitāte certāre. Fābula indicat ā multīs rēs potentiōrum nōn tam vēritāte quam timōre laudārī. 

Leō comprehēnsus laqueō, tōtīs vīribus vincula dīrumpere cōnābātur, quō autem maiōrī cōnātū laqueum trahēbat, eō arctius dētinēbātur. Vulpēs illāc iter habēns, cum hoc esset intuita: Nōn vīribus, inquit, mī rēx, istinc ēvādēs, sed ingeniō: Relaxandus enim laqueus et dissolvendus, nōn trahendus est. Quod cum leō fēcisset, statim solūtō laqueō, quō erat astrictus, līber ēvāsit. Fābula indicat, ingenium vīribus longē esse praestantius. 

Rūsticus, assiduō Cererem quī mōre colēbat, Hanc tālem stolidō flāgitat ōre Deam: Quae careant frūmenta sibi prōdūcat aristīs, Ēlīdī paleīs sīc citō posse putat. Sed sua iam segetī post quam mātūruit aetās, Indefēnsa petunt grāna frequenter avēs. Excussēre suīs ea sponte sequentia rōstrīs, Et fēcēre fame saepe iubente cibum. Vōta probant stultās hominum temerāria mentēs, Dēsipiunt, haec quī nōn cohibēre solent. Saepe quis imprūdēns spē commoda parva sequendī, In mala damnōsō plēna labōre ruit. 

Corvus semel rapuit pullum Columbae, et vēnit Columba ad nīdum Corvī, supplicāns quod redderet sibi pullum suum. Et ait Corvus: Scīsne cantāre? Et ait Columba: Sciō, sed minus bene. Et ait Corvus: Cantā igitur. Cantāvit igitur Columba ut scīvit. Et ait Corvus: Cantā melius, vel pullum nōn habēbis. Et ait Columba: Nec possum nec nōvī melius cantāre. Respondit Corvus: Pullum igitur nōn habēbis. Et Corvus cum uxōre suā pullum Columbae dēvorāvērunt. 

Mīlvus semel cōnsīderāvit ālās suās et pedēs et unguēs et ait: Nōnne ita bene sum armātus, sīcut Nīsus vel Accipiter? Tālēs ālās, pedēs et unguēs habeō. Quārē Perdīcēs nōn capiō? Et scīvit locum ubi multae Perdīcēs ambulābant et impetum fēcit super eās, ita quod cum rōstrō accēpit ūnam, cum ālīs duās, cum duōbus pedibus duās, et quod omnēs retinēre nōn potuit, omnēs āmīsit. Quoniam, ut dicitur, quī tōtum capit, tōtum perdit. Dē cēterō nunquam labōrāvit ut avēs silvestrēs caperet. 

Agrum vāstābant iūnctī gruibus ānserēs. Quod cum audiissent rūsticī, illūc sē ferunt. Gruēs, simul eōs adspiciunt, simul āvolant; Vērum capiuntur ānserēs, quōs impedit, Solōque nimiī corporis onus dētinet. Suīs Fortūna quem sagīnāvit bonīs, Nōn facile ēmerget praesentī perīculō. 

Canis quīdam quotiēs pluēbat, domō ēgredī nōn audēbat. Interrogātus ab aliō cane, cūr hoc faceret: Quī inquit quoniam ferventī aquā excoctus sum. Fābula indicat, gravia mala expertīs, levissima quaeque timōrī esse. 

Mālus arbor oleam irrīdēbat, quod exiguās prōcreāsset baccās, cum ipsa et ingentia et quae vix suī rāmī ferrent, māla prōdūxisset. Sed vehementī extortō ventō, cum pōmōrum onere, tum vī turbinis et pōma ferē cūncta cecidērunt, et rāmī cōnfrāctī sunt: Olea autem illaesa permānsit. Tunc sēcum mālus: quantō, inquit, melius mihi fuisset, minōrēs fētūs ēdidisse. Fābula indicat, nōs dēbēre modicīs rēbus esse contentōs, cum amplae opēs et nimiae dīvitiae sine ingentī perīculō nequeant possidērī. 

Vir quīdam doctus ad convīvium cuiusdam prīncipis accītus, et in ultimō locō discumbere iussus, tum cēterīs convīvīs magnī piscēs, sibi autem minūtulī appōnerentur, nūllum edēbat: sed singulōs ōrī prius deinde auribus admovēns, tanquam aliquid ab eīs scīscitātūrus, in patinīs integrōs et illaesōs repōnēbat: interrogātus ā magistrō convīviī, cūr hoc faceret: meus, inquit, pater ante hoc biennium hīs regiōnibus naufragiō periit, nec quid dē eius cadāvere factum sit, posteā scīre potuī. Scīscitābat ergō ab hīs pisciculīs, an aliquid dē eō scīrent. Vērum hī eō tempore nōndum sē nātōs fuisse rēspondent. Quārē maiōrēs interrogandī essent. Prīnceps audītō tam lepidō dictō, ipsī quoque maiōrēs iussit exhibērī, semperque eum posteā inter praecipuōs convīvās habuit. 

Leō, cum sociōs ascīscere sibi vellet, multa animālia sēsē illī adiungere optārent, idque precibus et vōtīs exposcerent, cēterīs sprētīs, cum porcō sōlum societātem voluit inīre: rogātus autem causam, respondit: Quia hoc animal adeō fīdum est, ut amīcōs et sociōs in nūllō, quantumvīs magnō, discrīmine nunquam relinquat. Haec fābula docet eōrum amīcitiam appetendam quī adversitātis tempore a praestando auxiliō nōn referunt pedem. 

Tū cūr ōva locō paris ūnō Pīca Columbae, Exclūdīque solent hīc ea semper, ait? An nōn ipsa parās prūdentior esse rapīnīs, Quās hominum fūrtō cōgeris ūsque patī? Mē mea simplicitās (perhibent dīxisse Columbam) Impedit, haec patiēns tālia fūrta ferō. Simplicitās haud ipsa nocēns obnoxia fraudī est, Quam tamen indignē nōn ea ferre solet. 

Quīdam simplicēs fuērunt ad terminum quō dēbuērunt solvere redditūs dominō, et nōn habuērunt nūntium quī ita citō posset negōtium peragere. Dīxērunt ad invicem: Quid faciēmus, quod terminus adest? Dīxērunt quīdam: Lepus est animal scīlicet vēlōx; suspendāmus in collō eius bursam cum cēnsū et iniungāmus eī quod citō dēferat ad cūriam dominī nostrī. Sīc fēcērunt, et Lepus cum bursā et cēnsū cucurrit ad nemus quantum potuit, quod hominēs nesciēbant quō dēvēnerit. 

Quīdam Dīves multās habuit vaccās, et erat quaedam Vidua eīdem proxima, ūnam tantummodō habēns vaccam pinguem; quam Dīves ille concupīscēns ait servō suō: Ecce Vidua illa pinguissimam habet vaccam, vāde et addūc mihi illam. Quī, praeceptum dominī suī faciēns, dominō suō illam addūxit; quī iussit eam interficī, quia pinguis erat, fēcitque partem dēcoquī, partemque assārī, et ad prandium suum dēferrī. Sed, prīmō morsellō inde assūmptō suffōcātus, ille Dīves interiit. 

Per arva Lupus errābat, ēscam quaeritāns: Ausus ad āgrestem prōgredī casam, audiit Plōrantem puerulum, increpantemque Aniculam: Plōrāre dēsine: pergis? trādam tē Lupō. Praedō locūtam sēriō Aniculam ratus, Exspectat ūsque ad vesperum; sed cum diem Nox obruisset, rūrsus audit puerulō Adblandientem: Dormī, pūpe mī; hūc Lupus Sī vēnerit, eum continuō mactābimus. Tunc abiit ille, sē esse dēlūsum dolēns; Et, Male sit, aiēns, impudentī fēminae, Quae dicit aliud, aliud autem cōgitat! 

Quod lucrum habētur in mānibus, hoc saepius Habendī plūra cupiditāte āmittitur. Habēbat aliquis ōva parientem aurea Gallīnam: homō meus hanc aurō plēnam ratus Caedit, aliīsque Gallīnīs similem invenit. 

Pāstōr, quī magnum caprārum oviumque gregem habēbat, vidēns gregem suum quotīdiē lupī ēscam fierī, ac minuī. Ovēs et caprās congregāns, longā eōs ōrātiōne hortātus est, nē vellent lupum formīdāre, cum essent numerō plūrēs, et cornibus, quibus lupus carēret, īnsuper armātae. Sed vellent ūnanimiter et auxiliō mūtuō sēsē ab illīus impetū et furōre dēfendere, prōmittēns sē quoque eius nōn dēfutūrum. Illae hāc ōrātiōne animātae, prōmittunt, iurantque sē nēquāquam lupō cessūrās. Cum autem paulō post lupus adventāre nūntiārētur, tantō timōre affectae sunt, ut nūllīs pāstōris verbīs possent ā fuga conhibērī. Tunc pāstōr sēcum, impossibile est, inquit, mūtārī posse nātūram. Fābula indicat hominēs nātūrā ignāvōs et meticulōsōs, nōn sōlum cōnspectū, sed etiam hostium fāmā terrērī, nūllā ducis ōrātiōne ad virtūtem ascendī. 

Languentem seniō cum mors vīcīna manēret Agricolam, sobolēs cui numerōsa fuit: Et vexāre frequēns hanc mūtua rixa solēret, Ipse modō tālī conciliāre parat: Vīmine cōnexās in fascem frangere virgās Praecipit, at vīs hās frangere nūlla potest. Ille datam cuivīs ūnam tum frangere virgam Iussit, at haec nūllō frācta labōre fuit. Firma docēns hōc quam rēs sit concordia factō, Distractōsque iuvent rōbora parva virōs. Praebet ut hūmānīs vīrēs concordia rēbus, Sīc hōrum discors rōbore vīta caret. 

Asinus porcō, quī sub eōdem erat dominō, plūrimum invidēbat, quod omnis labōris expers, variīs nūtrīrētur cibīs, indiēsque pinguior fieret, ipse autem plūrimum labōris sustinēns, dūrīs paleīs alerētur. Unde macilentus effectus vix ingredī posset. Sed ubi vīdit contubernālem suum ad lāniēnam trahī, ut occīsus hominum esset cibus, aliquantulum recreātus: At at, inquit, hinc illa in nūtriendō porcō hominum dīligentia ? Ō quam melius est asinum esse, quam porcum. Fābula indicat, iīs, quōs fēlīcēs putāmus, minimē invidendum, cum illa adumbrāta fēlīcitās saepe multa sit causa miseriae. 

Canis molossus nōn modō ad lupōs sed etiam ad ursōs expugnandōs validus, cum asinō, quī saccum pānibus plēnum ferēbat, longum iter fuerat ingressus. Inter eundum autem obortā fame, asinus prātum offendēns, largē ventrem virentibus herbīs implēvit. Canis autem asinum rogābat, ut aliquantulum pānis sibi daret, nē perīret inediā. At ille nōn sōlum pānem nōn dabat, sed canem irrīdēns, illī ut sēcum herbās pāsceret cōnsulēbat. Interim lupum advenientem asinus cōnspicātus, canem rogābat, ut sibi esset auxiliō. Cui canis : Tū mihi, inquit, cōnsuluistī, ut adversus famem herbās pāscerem; egō quoque tibi cōnsulō, ut tē adversus lupum ferrātīs calcibus tueāris. Haec cum dīxisset, abiēns, ingrātum comitem et raptōris suī mox cibum futūrum in pūgnā dēseruit. Fābula indicat, quī indigentibus expetīta nōn praestat auxilia, ab aliīs quoque necessitātis tempore solēre dēstituī. 

Vir quīdam admodum dīves, thēsaurum in silvā īnfōderat, nēmine praeter compatrem, cui plūrimum fīdēbat, cōnsciō. Sed cum paucīs post diēbus ad eum vīsendum accessisset, repetit effossum atque ablātum. Suspicātus igitur id, quod erat ā compatre sublātum, eum conveniēns, volō, inquit, compater mī, mīlle aureōs, ubi thēsaurum abdidī, adhūc īnfodere. Compater cupiēns plūra lūcrārī, retulit, reposuitque thēsaurum: quem cum vērus dominus paulō post accēdēns reperisset, sēcum domum tulit, conveniēnsque compatrem, inquit: fidefrage, nē sūmās inānem labōrem, ut ad thēsaurum accēdās, amplius enim nōn inveniēs. Fābula indicat, quam facile fit virum avārum spē pecūniae dēcipere. 

Ut praedam Muscās captāre solēret Hirundō, Forsan Arāneolum fāma notāsse rēfert. Explicat impediant sua rētia laxa volātum Illīus, effectū rēs tamen illa caret. Hōs impūne volāns cassēs quia rūpit Hirundō, Paene labōre carēns omne dirēmit opus. Tālibus ūsa vidēns hoc fertur Arānea verbīs: Nōn hanc, ceu Muscās, rētia nostra tenent. Nōn oppōne tuās, prior est quī rōbore, vīrēs, Nīl, hīs sī careās īra, minaeque valent. 

Sānxēre Taurī quattuor, perīculum Cuiusque ut omnēs reputārent proprium sibi. Simul pāscentēs hōs videt Leō, nec tamen Coniūnctōs audet aggredī, quamquam ēsurit: Prīmum ergō verbīs dat operam fallācibus; Sēgregat; ac dēmum sēgregātōs ēnecat. Addit vim invictam fortibus concordia: Discordia frangit ipsam fortitūdinem. 

Bubulcus stabulum ingressus, bovēs laetitiā exultantēs aspēxit: interrogāvit igitur eōs, quaenam esset causā laetitiae? Cui illī, spērāmus, inquiunt, hunc diem absque labōre in laetissimīs pāscuīs nōs esse ductūrōs. Quid vōs, inquit bubulcus, ut ita crēdātis indūxit? Illa, inquiunt, fore somniāvimus. Nōlī, ait bubulcus, huiusmodī somniō fidem adhibēre, quod falsum esse dēprehendētis: Egō enim somniāvī, vōs hodiē aratūrōs: hominum enim somnia, quam brūtōrum vēriōra esse cōnsuēvērunt. Fābula indicat, nihil mortālium spē esse fallācius. 

Mūrēs in ūnum convenientēs, cōnsultābant, quō ingeniō, quāve arte fēlis īnsidiās possent ēvītāre. Tunc quī cēterōs et aetāte et rērum ūsū anteībat, reperī, inquit, viam, quae nōs ā tantīs perīculīs incolumēs cōnservābit, sī mihi pārēre volueritis. Suspendāmus collō eius tintinnābulum, cuius sonitū venientem adversus nōs fēlem sentīre possīmus. Tunc omnēs vōce cōnsonā sententiam illīus ut salūberrimam laudāvērunt, itaque faciendum esse dīxērunt. Surgēns autem quīdam senior, imperātō silentiō: Egō quoque, inquit, istam sententiam approbō. Sed quis erit, quī collō eius tintinnābulum suspendere audeat? Cum autem omnēs hanc prōvinciam subterfugerent, irrita sententia fuit. Fābula indicat, multōs quae facienda sunt laudāre, sed quī ea facere velint, paucōs reperīrī. 

Porcī duo erant cuidam subulcō, tam immortāle inter sē odium, et perpetuās inimīcitiās habentēs, ut quotīdiē sēsē dentibus lacerārent. Cum autem dominus ūnum ex eīs occīderet, alter incrēdibilī afficiēbātur laetitiā, vidēns inimīcō suō iamiam esse moriendum. Paucīs autem post diēbus, cum ipse quoque ad necem traherētur, sēsē afflīctābat, dīcēns, heu mē īnfēlicem, cūr inimīcī meī caede laetātus sum, quem tam citō eram eōdem exitū secūtūrus. Fābula indicat, nēminem dēbēre inimīcī quidem morte laetārī cum explōrātum sit cūnctīs esse moriendum. 

Porcellus mortem parentum ingentī clāmōre dēflēbat: sed cum lēctīs testāmentī tabulīs, magnum glandis acervum, multōsque farīnae modiōs sibi relictōs cognōvisset, obticuit. Rogātus cūr nōn amplius flēret: farīna, inquit, et glandēs ōs mihi occlūsērunt. Fābula indicat, amplās hēreditātēs hērēdum dolōrī facile fīnem impōnere. 

Pāvō apud mīlitem, quī galeam multīs strūthiōnis pennīs ornāverat, glōriābātur sē multō pulchriōrēs pennās habēre, utque id vērum esse approbāret, caudam in gȳrum explicuit: Mīles illārum pulchritūdine illectus, avem capiēns, eam tantō prīvāvit ōrnātū, cōnumque galeae īnsignīvit. Tunc sēcum pāvō mē miserum et stultum, inquit, quī tam pretiōsās rēs raptōrī ostendī, quās occultāre dēbēbam. Fābula indicat pretiōsārum rērum ostentātiōne multōs ad rapīnās concitārī. 

Vir avārus plūrima pulcherrimaque pōma collēgerat, quālia in hortīs Alcinoī et Hesperidum fuisse poētae fābulantur, quae ita parcē edēbat, ut nisī corrumpī inciperent, nōn ēsse audēret. Huius fīlius oppidō līberālis, sodālēs suōs ad pōmāria saepe dūcēbat, dīcēns: Accipite ex hīs quae vultis omnia praeter marcescentia: illa enim pater meus in secundā mēnsā semper sibi iubet adferrī. Huic praeceptō illī libenter obtemperābant. Fābula indicat homine avārō nihil esse miserius, quia aliīs custōdit, quae eī Deus fruenda concessit. 

Capra ēsuriēns hortum quendam ubi virentia vīderat olera, intrāre cupiēbat: sed canis molossus quem olitor custōdem apposuerat, nōn permittēbat, minitāns eī mortem, sī pedem intrōferre tentāret. Cui capra: Quid, inquit, mē ēsse prohibēs, quae tibi nūllī sunt ūsuī: Nūllā, respondit canis, ratiōne hoc faciō, sed quia ita mihi īnsitum est ā nātūrā. Fābula exprimit nātūram avārōrum, quī multīs rēbus abundant, quibus neque ipsī fruuntur, neque aliōs fruī patiuntur. 

Olitor talpam capiēns, eam interimere volēbat. Cui illa: Nē occīdās, inquit, mī here, mē famulam tuam, tam pulchrā pelle contēctam, et hortulōs tuōs grātīs fodientem. Nōn mē, respondit olitor, hīs blandulīs dēlēniēs verbīs, cum mē invītō hortulōs meōs, ut dīcis, fodiēns, herbās omnēs, ut tē ipsam pāscās, rādīcitus ēruās, et mē ad inopiam redigās. Fābula indicat, in cūnctīs rēbus voluntātem hominum esse spectandam. 

Agricola conquerente, quod ovēs ūniversam segetem dēpopulārentur: Iuppiter eīs praecēpit, ut modestē dēpāscerent. Quae cum praeceptīs nōn obtemperārent, lupō iniūnctum est, ut ovēs moderātē pūnīret. Sed pāstōre conquerente, tōtum ovium gregem ā lupō occīsum, Iuppiter īrātus vēnātōrī imperāvit, ut lupum perimeret. Quod ille impigrē est execūtus. Fābula indicat, nūllum immoderātum esse diūturnum.

Psittacus in aulā rēgis dēgēns, interrogābātur ā cēterīs avibus, quid ita in magnō habērētur honōre? Quibus ille, quia, inquit, exprimendī hūmānās vōcēs artem ēdoctus sum. Fābula nōs admonet, ut bonās et līberālēs ēdiscāmus artēs, sī volumus ubīque clārī honōrābilēsque habērī. 

Mōs erat apud Athēnās, quod quī voluit habērī prō philosophō, bene verberārētur, et, sī patienter sē habēret, prō philosophō habērētur. Quīdam autem bene verberābātur, et, antequam iudicatum esset quod philosophō habērētur, statim post verbera exclāmāvit dīcēns: Bene sum dignus vocārī philosophus; et respondit eī quīdam: Frāter, sī tacuissēs, philosophus essēs.

Pīca inter arborum frondēs dēlitēscentem cucūlum cōnspicāta, accipitrem esse suspicāta est: Quārē concitāta fugiēbat. Quod nōnnūllae aliae avēs, quae prope aderant, intuitae, pīcam irrīdēbant, quod prō accipitre cucūlum fugerent. Quibus illa: mālō, inquit, ā vōbīs irrīdērī, quam ab amīcīs flērī. Fābula indicat, melius esse inimīcīs rīdendī, quam amīcīs flendī praebēre māteriam

Columbam dum persequitur, in laqueum incidit Mīlvus; et ipsum dēdere cum vellet necī Agricola: Parce, nōn enim tē laesī, ait. At ille: Neque tē, opīnor, ista laeserat. Mortem innocentī quī parat, iūre hanc subit. 

Quīdam Paterfamilias habuit Canēs, quī, quandō domum dē negōtiīs veniēbat, applaudēbant eī, dē pedibus et rōstrō ipsum tangentēs. Asinus hoc vidēns penes sē cōgitāvit: Ita dēbērem dominō meō applaudere. Semel rediit dominus dē negōtiō; occurrit eī Asinus; volēns eī applaudere, pedēs anteriōrēs ērēxit et dominum suum dūre in faciē, pectore, percussit, et dominus īrātus fēcit Asinum ferē ūsque ad mortem fūstīgārī et in stabulum dētrūdī. 

Vulpēs rūsticī cuiusdam domum ingressa, reperit in nīdō gallīnam ōvīs incubantem, quae eam rogābat, dīcēns: Nē mē obsecrō in praesentiā occīdās macilentam. Expecta paululum, dum pullī mihi nāscantur, quōs ut tenellōs absque dentium dolōre ēsse poteris. Tunc Vulpēs: Nōn essem, inquit, inter vulpēs numeranda, sī nunc ēsuriēns, spē pullōrum, quī nōndum nātī sunt, parātum omittere cibum. Dentēs validōs gerō, quī quamlibet dūrissimam carnem molere cōnsuēvērunt: Haec dīcēns, gallīnam dēvorāvit. Fābula indicat, eum amentem esse, quī incertā spē maiōrum rērum, praesentēs omittit. 

Ōrāvisse Lupōs praedae quid supplice Corvum Vōce ferunt, Phoebō quae sacra fertur avis. Ille diem tōtum sed spē sectātus inānī Audiit haec tandem reddere verba Lupōs: Nōn tū nōs equidem sectāre, sed improbe praedam, Huius ut īnsidiīs parte fruāre parās. Hōc animō, nostrīs nōn ut quoque parcere vellēs Corporibus, sī nunc exanimāta forent. Nōn quid agant aliī, sed agant quā mente videndum est, Nōn quia, quō crēdās, nōmine semper agunt. 

Vir quīdam dīves vēnandī studiō mīrificē deditus, complūrēs canēs alēbat, quōrum ūnus fīlium dominī morsū interfēcit. Dominus īrā percitus, nōn sōlum homicīdam, vērum etiam omnēs aliōs iussit occīdī. Tunc ait ūnus ex eīs: ūnus peccāvit, et cūnctī plectimur. Fābula indicat, ūnīus malignitātem saepe multīs obesse. 

Hydrus in quādam palūde rānam persequēbātur, quem cum illa ēvādere nōn posset conversa dicēbat: Nē mē dēvorā, hydre, quae nūllī umquam nocuī. Cui hydrus: Clāmor tuus, inquit, minaeque quibus diē noctūque obstrepis, tē maleficum animal esse testantur. Quod autem nōn noceās, impotentia causa est, dentēs enim nōn habēs. Fābula indicat multīs nōn animum nocendī, sed vīrēs dēesse.

Vēnātōrem ōlim Cerva fugiēns, in ferī Leōnis antrum sē imprūdēns recēperat: Quae comprehēnsa dum necātur: Hei mihi, Quid, inquit, hominem tam celerī prōdest pede Fūgisse saevum? Saevior occurrit fera. 

Vīs erat Accipitrī vexandī dīra Columbam, Hanc fera dum praeceps īnsequerētur avis. Impetus in vīllam dēferret ut iste sequendī Hunc pariter, quam sīc ācta Columba petit. Captus ubi Agricolam, nē sē necet, ānxius ōrat, Mē dīmitte piō corde misertus, ait. Laesus es ā mē quod nōn ūllō tempore nōstī, Haec mihi tē meritō parcere causa iubet. Nec laesēre meī tē pessime, Vīllicus inquit, Iamque manū frāctam strāgulat ille gulam. Sīc sibi subiectōs Prīnceps dēfendat oportet, Vellet ut hic vindex ipsīus esse suī. 

Musca semel contendēbat cum Formīcā, dīcēns sē esse nōbiliōrem et mundiōrem: Quia vēscor frequenter dē scutellīs epīscopōrum et rēgum et aliōrum dīvitum, bibō dē scyphis illōrum, immō in faciem rēgis quandōque īnsiliō. Tū autem habitās in terrā et grāna recondis, dōnec sint pūtrida. Respondit Formīca: Nōbilior et mundior sum quam tū, quoniam prō tuā immunditiā omnēs habent tē odiō, īnfēstant et fugant. Quoniam licet quandōque dē scutellīs dīvitum comedās, quandōque tamen dē vīlissimō spūtō, dīversīs pūtrefactiōnibus, dē stercoribus boum et aliōrum animālium tē satiās. Egō autem tantum vēscor dē grānō pūrissimō. Igitur manifēstum est tē esse sordidiōrum, immō inter omnia volātilia sordidissima. Data est sententia prō Formīcā. 

Gallī duo, ut eōrum mōs est, inter sē dē ducātū gallīnārum ācerrimē certābant. Quī superior in pūgnā fuerat, ālārum plausū, vōcisque cantū sē victōrem fuisse significāns, venere et ōtiō ēmarcuit. Victus autem ā cōnspectū gallīnārum profugiēns, cum cornīcibus et pāvōnibus sēsē quotīdiē pugnandō exercēbat: īnferendī, vītandīque ictus artem ēdiscēbat: quī ubi sē satis īnstrūctum vīdit, rediēns, adversārium ad pugnam prōvocātum nūllō negōtiō superāvit. Fābula indicat nihil aequē mīlitēs ēnervāre, quam nimium veneris ūsum, dēsuētūdinemque pugnandī. 

Dum conqueruntur, Sīmia quod dēsit sibi Cauda, Asinus autem quod nōn habeat cornua: Tacēte, dīxit Talpa; mē miserrimum Caecum vidētis, et potestis conquerī? Lūctū, et querēlīs cūr aevum cōnsūmimus? Quīn intuēmur, sors sī quem gravior premit? Miserō levāmen miseriōris est malum. 

Quīdam voluit claustrālem vītam dūcere. Dīxit Abbās: Laudēs haec ossa et benedīcās, dēmōnstrātō acervō ossium mortuōrum. Laudāvit igitur et benedīxit. Quō factō, ait Abbās: Benedīxistī ossibus? Respondit: Benedīxī. Quaerēbat Abbās: Quid respondērunt? Dīxit Iuvenis: Nihil. Iterum Abbās: Maledīcās et vituperēs. Quī sīc fēcit quantum potuit. Et ait Abbās: Maledīxistī? Et ait Iuvenis: Maledīxī. Et quaesīvit Abbās: Quid respondērunt? Et ait Iuvenis: Nihil. Ait Abbās: Frāter, tālem tē oportet esse ut, sī vērus monachus vīs fierī, ita benedictiōnibus et maledictiōnibus nihil rēspondeās, quoniam enim dicit Isaiās: In silentiō et spē erit fortitūdo vestra. 

Bella movēns pūnīre Leō cum forte volucrēs Vellet, et hōc ācrī Mārte movēret opus: Ille recēnsērī bellantum mōre cohortēs, Sint sibi quanta volēns agmina scīre, iubet. Tunc Asinō, Leporīque ūnā quī praeterit, Ursō Hunc quaerente vicēs quās dare spēret, ait: Ad loca commissās feret hic longinqua tabellās, Ille suō tubicen mūnere noster erit. Nōn humilem quemquam sua sīc nātūra creāvit, Ūtilis haud ūllō possit ut esse modō. 

Aquila semel oculōs doluit et vocāvit Corvum, quī dicitur physicus avium. Cōnsuluit quid contrā dolōrem oculōrum faceret. Et ait Corvus: Afferam optimam herbam quae oculōs sānābit. Et ait Aquila: Sī hoc fēceris, optimam dabō mercēdem. Corvus accēpit cēpe et spurgiam et simul distemperāvit et posuit in oculīs Aquilae; et excaecāta est. Vēnit Corvus, et pullōs Aquilae dēvorāvit et ipsam Aquilam multīs percussiōnibus īnfēstāvit. Et dīxit Aquila: Maledicta sit tua medicīna, quod iam nihil videō, īnsuper pullōs meōs dēvorastī. Et ait Corvus: Quamdiū vīdistī, nūllātenus dē pullīs tuīs potuī gustāre et tamen hoc multīs affectāvī; et ideō dēsīderium meum est complētum. 

Virum ērudītum, cum suīs solum librīs Bene ōtiantem, quīdam adīvit Troffulus Petulanter, ut fit, irrīdendī grātiā, Bellōs quod hominēs sīc perōsus scīlicet, Vītam īnfacētīs sōlus in tenebrīs agat. At ille: Numquam meminī mē, dīxit, magis Fuisse sōlum, quam cum nunc mēcum hīc ades. Sī tantum ineptus, nec etiam fuerit malus, Nihilī mēnsūram Troffulus tōtam replet. 

Cervus praegrandī corpore et quī cornua habuit ingentia, per silvās grassābātur. Cui Hinnulus accēdēns inquit, Mī Pater, prō mīrāculō mihi est, cum sīs tam praegrandī corpore et cornua habeās tam praeclāra, lātrātūs canum exhorrēscere. Cui Cervus, Mī fīlī, magnum habeō, fateor, corpus et cornua comparia, sed sānē cor pusillum.

Agnō comitantī Caprum Lupus fit obviam, rogatque cūr relictā Mātre olidum sequātur hircum, suādetque ut ad ūbera Mātris distenta lacte redeat. Ille vērō, Māter mea huic hircō, Ō Lupe, commīsit. Huic summa cūra meae salūtis data est. Parentī potius quam tibi obsequendum, quī mē sēdūcere istīs dictīs quaeris, et subductum posteā dēcerpere. 

Vir dēcrepitae senectūtis irrīdēbātur ā iuvene quōdam, ut dēlīrus, quod arborēs īnsereret, quārum nōn esset pōma vīsūrus. Cui senex: Nec tū, inquit, ex iīs, quās nunc īnserere parās, frūctūs fortasse dēcerpēs. Nec mora: Iuvenis ex arbore, quam surculōs dēcerptūrus ascenderat, ruēns collum frēgit. Fābula indicat mortem omnī aetātī esse commūnem. 

Nactō cāseī frūstō, Corvus in Arborem volāvit. Quem cum Vulpēs cōnspēxerat, abundē collaudat pennārum pulchritūdinem et corporis fōrmam, nīl illī dēesse ( inquiēns ) nisī vōcis harmoniam, unde Iovis āles ēvāderet. Quod cum Corvus audierat, cantāre cōnātus ōre solūtō, cāseus ēlābitur, quem cum dēvorasset Vulpēs, cachinnōs mōvit, dīcēns nīl Corvō, praeterquam cor et mentem, dēfutūrum. 

Cum prīmum vīsus est Camēlus, hominēs perterritī et magnitūdinem admīrātī fugiēbant. Camēlus vērō suī paenitēns, querēbātur Taurōs īnsignēs īre geminīs cornibus, sē inermem obiectum esse cēterīs animālibus. Ōrat igitur Iovem ut Cornua sibi dōnet. Rīdet Iūpiter stultitiam Camēlī, nec sōlum vōtum negat, sed etiam et auriculās Bēstiae dēcurtat. 

Vir quīdam pauper, cui praeter vīnī dōlium et asinum nihil erat, fīliam ūnicam cuidam spoponderat adolēscentī, paulum nesciō quid pollicitus dōtis, quam ex vīnī et asinī pretiō (cōnstituerat enim haec vēnumdare ) contrahere posse arbitrābātur. Sed sequentī, quā spōnsālia facta sunt, nocte asinus obiit, et inter moriendum, frāctō calcibus dōliō, vīnum effūdit. Fābula indicat, nūllam in rēbus cadūcīs spem habendam. 

Asinī vīdērunt quod hominēs male et dūre tractāvērunt eōs, stimulandō, onera impōnendō. Vīdērunt etiam quod timuērunt Leōnēs. Condīxērunt ad invicem quod acciperent pellēs leōnīnās, et sīc hominēs timērent illōs. Fēcērunt sīc. Asinī igitur, indūtī pellibus leōnīnīs, saltābant, discurrēbant. Hominēs fūgērunt crēdentēs esse Leōnēs. Tandem Asinī incēpērunt recanāre. Hominēs dīligenter auscultāvērunt et dīxērunt: Vōx ista vōx Asinōrum est; accēdāmus proprius. Accessērunt tandem; vīdērunt caudās illōrum et pedēs et dīxērunt: Certē istī sunt Asinī, nōn Leōnēs, et cēpērunt Asinōs et multum bene verberāvērunt. 

Ursus dum forte cum uxōre rixārētur, oculum illī ēruit. Sed posteā paenitēns, tantō dolōre affectus est, ut unguēs sibi mordicus praecīderet. Deinde cum inter loquendum dīceret, prae suō in ursam amōre, sē propriīs armīs exuisse. Quid, inquit uxor, istud mihi luscae nunc prōdest? Antequam oculum mihi ēruerēs, istud faciendum fuit. Fābula indicat, post illātās iniūriās feram esse paenitentiam, cum facta īnfecta fierī nōn possunt. 

Quīdam habēns patrem senem et tussientem, ait: Rūsticus iste, cum tussī et excreātiōnibus suīs, taedium nōbīs īnfert. Proiciātis eum longius et veterem pellem ovium ipsum induātis. Et pater, quia nihil aliud habuit ad induendum, frīgore mortuus est. Fīlius parvulus illīus fīliī accēpit pellem veterem et suspendit in parietī. Quaesīvit pater eius quid vellet facere dē pelle. Respondit: Ad opus tibi, cum senueris, reservō, quia ita facis patrī tuō, et ā tē addiscō quāliter dēbeam mē habēre ergā senectūtem tuam. 

Bonum est assimulārī Cicōniae, quae anguīllam sibi et pullīs suīs ad vēscendum portāvit. Quod vidēns Cattus quī libenter comedit piscēs, licet nōn velit hūmectāre pedēs, ait: Ō avis pulcherrima, rōstrum habēs rubeum et plūmās albissimās, numquid rōstrum tuum ita rubeum est interius ut exterius? Cicōnia nōluit aliquid respondere, nec rōstrum aperīre, quia nōluit anguīllam dīmittere. Īrātus Mūrilegus vituperābat Cicōniam: Vel es surda vel mūta. Nōn poteris respondēre, miserrima? Nōnne quandōque comedis serpentēs quae sunt animālia venēnōsa et immundissima? Quodlibet animal mundum munda dīligit, et tū, turpia et immunda. Igitur es inter cēterās avēs immundissima. Cicōnia, nihil rēspondēns, cum anguīllā tenuit viam suam. 

Quis nōn colōris nostrī pūniceum decus Quis nōn odōris suāvēs dēliciās amat, Dīxit Amarantō, sibi placēns nimium, Rosa? Amarantus autem: nīl, ait, mihi quidem Contingit hōrum simile; sed vīvō diū. 

Mōris avēs castrāre, Capōs quōs nōmine dīcunt, Quod fierī pinguēs hāc ratiōne putant. Hōs multōs numerō fortasse colōnus alēbat, Corpora quī fīant hīs ut opīma facit. Cūra sagīnandō sed nīl prōfēcit in ūnō, Quī reliquīs macrō corpore rīsus erat. At iugulāre, suīs quī membrīs pinguibus essent, Convīvās referēns affore iussit herus. Tum stultī quod obēsa sibi sēnsēre nocērent Membra, ratī fuerant quae decus ante suum. Tūtius est inopem multō trādūcere vītam, Quam cum dīvitiīs ūsque pavēre metū. 

Puerī ad inertem stāgnī vēnerant aquam, Rānīs refertam: simul in rīpā cōnsīdent, Simul, bacillīs īnstrūctī ut longīs erant, Modō hanc, modō illam, sī caput forte efferat, Rānam iocantēs mulcant ac dēdunt necī. Tum procul exclāmat ūna: Ō barbarī, quibus Haec tanta clādēs nostra, dulcis est iocus! Ad hōs fābella pertinet, quōrum procāx Saepe dominātus miserōs lūdendō opprimit. 

Leō omnēs quadrupedēs ad dēfūnctae uxōris exequiās honestandās invītārat. Cūnctīs igitur aliīs mortem rēgīnae ineffābilī dolōre prōsequentibus, sōlus cervus, cui illa fīliōs ēripuerat, expers dolōris, nūllās lācrimās ēmittēbat. Quod leō percipiēns, accersītum ad sē cervum, ut illum perimeret, interrogat, cūr nōn cum aliīs rēgīnae mortem fleat? Cui ille, fēcissem, inquit, nisī mē hoc facere prohibuisset. Advenientī enim mihi, fēlīx eius anima, ad elysiās sēdēs proficīscēns appāruit, dīcēns, eius discessum nōn lūgendum, cum ad amoena virēta fortūnātōrum nemorum, sēdēsque beātās proficīscerētur. Haec leō audiēns laetātus est, cervōque veniam dedit. Fābula indicat, virī prūdentis officium esse, interdum fingere, et sēsē ā potentium furōre honesta excūsātiōne tūtārī. 

Gallus ā vulpe captus, magnā difficultāte illīus manūs ēvāserat. Hic paulō post vīsā vulpis pelle, vehementer territus fugiēbat, quī cum ā cēterīs irrīdērētur avibus, quod inānī timōre concuterētur. Sī inter vulpis unguēs, ut egō, inquit, fuissētis, pedum vestīgia, nēdum pellem illīus timērētis. Fābula indicat ē magnīs perīculīs ēlāpsōs, quaeque minima formīdāre solēre. 

Valdē loquācem cum Rānam audisset Leō, Timuit, et aliquod esse magnum animal putāns, Retrō sē vertit: at mox ē stāgnō videt Rānam exeuntem, quam indignāns calcat pede. Iniicere falsōs fortibus animīs metūs Perīculōsum quam sit, exemplum hoc probat. 

Sīmia ā Vulpe petit, ut partem caudae sibi dōnet ad nūdās tegendās natēs: illī etenim esse onerī, quod sibi foret et honōrī. Respondet Vulpēs, nūllā morā habitā: Nihil sē nimium habēre, et sē mālle humum caudā suā verrī, quam Sīmiae natēs tegī. 

Rūpe ēditissimā in Agnī tergum dēvolat Aquila. Vidēns id Corvus imitārī, velut Sīmia, gestit Aquilam. In Ariētis vellus sē dimittit, dīmissus impedītur, impedītus comprehenditur, comprehēnsus proiicitur puerīs. Nōn aliōrum, sed suā sē quisque virtūte aestimet. Tuō tē pede mētīre, inquit Horātius. Id velīs, id tentēs quod possīs. 

Leō, rēx animālium, semel quaesīvit sibi ministrōs, ut servīrent eī in dīversīs officiīs. Ingessit sē Asinus, dīcēns quod optimē scīret cantāre et lallāre. Dīxit Leō: Audiāmus. Et Asinus aperuit ōs suum et horribiliter recanāvit. Et ait Leō: Miser, quārē mentītus es, cum sonus tuus horribilis sit? Potius mē ā somnō excitāret quam dormīre faceret. Exeās citō dē cūriā meā! 

Sīc dicitur dē Pūlice, quem cēpit Abbās dīcēns: Nunc tē teneō; saepe mē pūnxistī, ā somnō excitāstī; nunquam tē dīmittam, sed statim interficiam. Dīxit Pūlex: Pater sāncte, ex quō mē interficere prōpōnis, pōne mē in palmā tuā, ut līberē valeam peccāta mea cōnfitērī. Cum cōnfessus fuerō, poteris mē interficere. Abbās, pietāte mōtus, posuit Pūlicem in mediō palmae. Pūlex statim exilīvit et per saltum ēvāsit. Abbās Pūlicem fortiter vocāvit, sed redīre nōluit. Sīc plērīque, in artō positī, intereā prōmittunt; sed, cum ēvāsērunt, nihil persolvunt. 

Dūrārī lapidēs indignē Cēra ferēbat, Hōs ea quod rapidō vīdit ab igne sequī. In flammās ideō sēsē abiicit illa camīnī, Sīc dūram fierī sē quoque posse putat. Haec cecidēre tamen secus, igne solūta liquēscit, Sīc ea cōnsūmī coepta repente perit. Affectāre cavē rem, quam nātūra negāvit, Gesseris hāc rēctē dēstituente nihil. 

Obambulandō repperit Colubrum Puer Gelū rigentem; quem recēpit in sinum Misericors, et refōvit, īnscius malī. At ille, prīstinus ubi redditus est vigor, Furit, impiōque dente beneficum necat. Homō vīvit, esse quī miser cum dēsiit, Coepit salūtis laedere auctōrēs suae. 

Lupus ex altā speculā contemplātus canēs geminōs gregis ovium custōdēs inter sē pugnantēs, et sēsē mūtuīs morsibus dīlacerantēs, spem concēpit posse tūtō ovēs invādere. Magnō igitur impetū in ovēs dēlātus, cum ūnam oppidō pinguem rapuisset, concitē fugiēbat. Canēs id cōnspicātī, omissā domesticā pūgnā lupum fugientem assecūtī, tantīs illum affēcēre vulneribus, ut vix posset ēvādere. Cum autem mox ab aliō lupō interrogārētur, cūr sōlus gregem esset adortus, ubi tam validī erant prōpugnātōrēs: domesticā, inquit, pūgnā dēceptus sum. Fābula indicat, quod inimīcitiae externōrum discordēs propinquōrum animōs reconciliāre solent. 

Equus aegrōtābat: mandere assuētus Canis Prōiecta cadāvera, adiit hunc et quaesiit, Quōmodō sē habēret: Melius, inquit, quam velīs. Fābula ad avārum spectat hērēdum genus. 

Hircus semel factus est servus Asinī, et vīdit eum simplicem et humilem. Ascendit Asinum et voluit equitāre. Asinus īrātus ērēxit pedēs anteriōrēs et cecidit retrō super dōrsum suum, et Hircum oppressit et interfēcit, dīcēns: Sī Asinus est dominus tuus, nē equitēs ipsum. 

Orba virō Mulier Gallīnam pauper habēbat, Singula quae quōvīs ēdidit ōva diē. Bīna diē, aut etiam paritūram terna putābat, Cūra sagīnandī sēdula sīqua foret. Sed iam facta cibō cum largō pinguior esset, Ōva magis sterilī corpore nūlla parit. Quōs dītēscendī nimis urget avāra cupīdō, Quae sunt bis, etiam perdere saepe solent. 

Lītigiōsa Canis Ovem in iūs vocat. Pānem ex mūtuō dēbērī clāmitat. Ovis innocenter it īnfitiās. Mīlvus, Lupus, Vulpēs statim accersuntur falsīque Ovēs contrā Ovem subornant. Misera damnātur Ovis. Damnātam omnēs cōnfēstim rapiunt dēglūbuntque. 

Cum fueret aestās immodica, suam duae Palūdem Rānae siccātam relīquerant, Inopēsque circum errābant quaerentēs aquam. Ad puteum tandem dēveniunt; utque ūberī Illum scatēre aquārum cōpiā vident, Perhibēre cupiunt, ūna: Hūc age, Ō soror, Quīn, inquit, saltū mittimus corpuscula? Sed altera: hic sī puteus āruerit quoque, Inde remeāre quō valēbimus modō? Itus est imprūdēns, dē reditū sī nōn liquet. 

Delphīnum fugiēns, quī sēsē pōne fatīgat, Thunnus agī praeceps coeperat inter aquās. Maximus in terram sīc ut ferat impetus ambōs, Delphīnō moriēns hinc ita Thunnus ait: Ergō cum pereās ūnō discrīmine mēcum, Nōn mea nunc adeō mors mihi trīstis erit. Tē necis auctōrem nostrae quia mūtua perdunt Fāta, morī tēcum prōmptior esse velim. Quī fert immeritō mala, tum patientior hōrum est, Auctōrēs pariter cum videt illa patī. 

Serpēns ingentī oppressus saxō, rogāvit virum illāc iter habentem, ut ā sē onus āmōlīrētur, pollicitus ingentem sē illī thēsaurum, sī hoc faceret, datūrum. Quod cum vir mītis fēcisset, nōn modō prōmissa nōn solvēbat, sed hominem morte dignum esse dicēbat. Dum ita contenderent, accīdit, ut sīmius illāc trānsīret, quī iūdex et arbiter ēlēctus, nōn possum, inquit, inter vōs tantās compōnere lītēs, nisī vīderō prius quō pactō serpēns sub saxō stābat. Cum ergō vir serpentī saxum imposuisset, inquit sīmius, ingrātum animal sub saxō relinquendum cēnseō. Fābula indicat ingrātōs hominēs nūllō dignōs esse beneficiō. 

Pāvō, inter cēterās avēs plūmīs ōrnātus et dīversīs colōribus distīnctus, mānsuētus et cūriālis, vēnit ad congregātiōnem avium. Vēnit Corvus et rogāvit quod daret eī pennās duās. Ait Pāvō: Quid faciēs prō mē? Et ait Corvus: Altā vōce in cūriīs cōram avibus tē laudabō. Pāvō pennās suās eī concessit. Similiter Cornīx petiit et impetrāvit; sīc Cucūla et multae aliae avēs, quod Pāvō tōtus dēplūmātus remānsit. Dēbuit pullōs suōs cum ālīs prōtegere; nōn potuit, quia pennās nōn habuit. Supervēnit frīgus, et periit. Pullī ab eō recessērunt, et prout potuērunt vīxērunt. 

Hūmānī artūs cum ventrem ōtiōsum vidērent, ab eō discordābant, et suum eī ministerium negāvērunt. Hōc factō, cum et ipsī quoque dēficerent, intellēxērunt ventrem acceptōs cibōs per omnia membra dīvidere et cum eō in grātiam et mūtuum officium rediērunt. Magnae rēs discordiā pereunt, concordiā crēscunt valentque.

Lupus ex altā speculā contemplātus canēs geminōs gregis ovium custōdēs inter sē pugnantēs, et sēsē mūtuīs morsibus dīlacerantēs, spem concēpit posse tūtō ovēs invādere. Magnō igitur impetū in ovēs dēlātus, cum ūnam oppidō pinguem rapuisset, concitē fugiēbat. Canēs id cōnspicātī, omissā domesticā pūgnā lupum fugientem assecūtī, tantīs illum affēcēre vulneribus, ut vix posset ēvādere. Cum autem mox ab aliō lupō interrogārētur, cūr sōlus gregem esset adortus, ubi tam validī erant prōpugnātōrēs: domesticā, inquit, pūgnā dēceptus sum. Fābula indicat, quod inimīcitiae externōrum discordēs propinquōrum animōs reconciliāre solent. 

Equus aegrōtābat: mandere assuētus Canis Prōiecta cadāvera, adiit hunc et quaesiit, Quōmodō sē habēret: Melius, inquit, quam velīs. Fābula ad avārum spectat hērēdum genus. 

Hircus semel factus est servus Asinī, et vīdit eum simplicem et humilem. Ascendit Asinum et voluit equitāre. Asinus īrātus ērēxit pedēs anteriōrēs et cecidit retrō super dōrsum suum, et Hircum oppressit et interfēcit, dīcēns: Sī Asinus est dominus tuus, nē equitēs ipsum. 

Orba virō Mulier Gallīnam pauper habēbat, Singula quae quōvīs ēdidit ōva diē. Bīna diē, aut etiam paritūram terna putābat, Cūra sagīnandī sēdula sīqua foret. Sed iam facta cibō cum largō pinguior esset, Ōva magis sterilī corpore nūlla parit. Quōs dītēscendī nimis urget avāra cupīdō, Quae sunt bis, etiam perdere saepe solent. 

Lītigiōsa Canis Ovem in iūs vocat. Pānem ex mūtuō dēbērī clāmitat. Ovis innocenter it īnfitiās. Mīlvus, Lupus, Vulpēs statim accersuntur falsīque Ovēs contrā Ovem subornant. Misera damnātur Ovis. Damnātam omnēs cōnfēstim rapiunt dēglūbuntque. 

Cum fueret aestās immodica, suam duae Palūdem Rānae siccātam relīquerant, Inopēsque circum errābant quaerentēs aquam. Ad puteum tandem dēveniunt; utque ūberī Illum scatēre aquārum cōpiā vident, Perhibēre cupiunt, ūna: Hūc age, Ō soror, Quīn, inquit, saltū mittimus corpuscula? Sed altera: hic sī puteus āruerit quoque, Inde remeāre quō valēbimus modō? Itus est imprūdēns, dē reditū sī nōn liquet. 

Delphīnum fugiēns, quī sēsē pōne fatīgat, Thunnus agī praeceps coeperat inter aquās. Maximus in terram sīc ut ferat impetus ambōs, Delphīnō moriēns hinc ita Thunnus ait: Ergō cum pereās ūnō discrīmine mēcum, Nōn mea nunc adeō mors mihi trīstis erit. Tē necis auctōrem nostrae quia mūtua perdunt Fāta, morī tēcum prōmptior esse velim. Quī fert immeritō mala, tum patientior hōrum est, Auctōrēs pariter cum videt illa patī. 

Serpēns ingentī oppressus saxō, rogāvit virum illāc iter habentem, ut ā sē onus āmōlīrētur, pollicitus ingentem sē illī thēsaurum, sī hoc faceret, datūrum. Quod cum vir mītis fēcisset, nōn modō prōmissa nōn solvēbat, sed hominem morte dignum esse dicēbat. Dum ita contenderent, accīdit, ut sīmius illāc trānsīret, quī iūdex et arbiter ēlēctus, nōn possum, inquit, inter vōs tantās compōnere lītēs, nisī vīderō prius quō pactō serpēns sub saxō stābat. Cum ergō vir serpentī saxum imposuisset, inquit sīmius, ingrātum animal sub saxō relinquendum cēnseō. Fābula indicat ingrātōs hominēs nūllō dignōs esse beneficiō. 

Pāvō, inter cēterās avēs plūmīs ōrnātus et dīversīs colōribus distīnctus, mānsuētus et cūriālis, vēnit ad congregātiōnem avium. Vēnit Corvus et rogāvit quod daret eī pennās duās. Ait Pāvō: Quid faciēs prō mē? Et ait Corvus: Altā vōce in cūriīs cōram avibus tē laudabō. Pāvō pennās suās eī concessit. Similiter Cornīx petiit et impetrāvit; sīc Cucūla et multae aliae avēs, quod Pāvō tōtus dēplūmātus remānsit. Dēbuit pullōs suōs cum ālīs prōtegere; nōn potuit, quia pennās nōn habuit. Supervēnit frīgus, et periit. Pullī ab eō recessērunt, et prout potuērunt vīxērunt. 

Hūmānī artūs cum ventrem ōtiōsum vidērent, ab eō discordābant, et suum eī ministerium negāvērunt. Hōc factō, cum et ipsī quoque dēficerent, intellēxērunt ventrem acceptōs cibōs per omnia membra dīvidere et cum eō in grātiam et mūtuum officium rediērunt. Magnae rēs discordiā pereunt, concordiā crēscunt valentque. 

Lupum in fossam lupāriam dēlāpsum, vulpēs cōnspicāta irrīdēbat, et circum ōrās et fossae marginem laetabunda saltitābat, stolidum animal illum appellāns, quī hominum fraudēs nōn animadvertisset. Dum sīc ergō lascīva gestīret, subsidēns terra eam trāxit in praeceps: quam dēlābentem lupus cōnspicātus: maximum, inquit, nunc mortis meae sōlācium ad Mānēs feram, vidēns vulpem, quae mē irrīdēbat, mēcum pereuntem. Fābula indicat aliōrum calamitātibus nunquam īnsultandum, cum in eāsdem nōs quoque incidere possīmus. 

Leō, Asinus et Vulpēs, cōnflātā inter sē societāte, vēnātum exeunt. Cumque multam praedam cēpissent, Leō Asinō mandat ut praedam dīvidat. Asinus, cum eam in trēs partēs aequālēs esset partītus, optiōnem capiendī sociīs dedit. Quam partitiōnem Leō indignē ferēns ac dentibus frendēns ā dīvīsiōne dēposuit eum, mandāvitque Vulpī ut praedam ipsa partīrētur. At Vulpēs, illās trēs partēs in ūnum colligēns, ac praedae nihil sibi seōrsum relinquēns, Leōnī omnia trādidit. Tunc Leō Vulpī ait: Quis tē partīrī docuit? Inquit ex tempore Vulpēs, Asinī perīculum id mē facere īnstrūxit. 

Leō sē simulābat aegrōtum, ad quem cum vīsendī et cōnsōlandī grātiā ferae catervātim convēnerant, ille omnēs paene ad ūnum dēvorāvit. Ūna vērō ērumpēns et occurrēns vulpī quaerit cūr ille nōn leōnem vīserit aegrōtantem. Cui lepidē sīc respondit vulpēs, Edepol audīvī quod aegrōtāverit leō, sed vix crēdō, quia videō gressus et vestīgia multārum ferārum ad illum profīscīscentium, sed nē ūnum quidem indicium reperiō redeuntium. 

Ornāvit sē Grāculus plūmīs Pāvōnis. Deinde, pulchellus sibi vīsus, fastīdītō suō genere, contulit sē ad Pāvōnēs, quī intellēctā fraude stolidam avem colōribus nūdārunt. Externa pulchritūdo, sī adsit interna, grāta est. Quod sī alterutra carendum est, praestat ut externa quam interna careās. 

Ānserēs et Gruēs in eōdem pāscēbantur prātō. Vēnātōribus autem vīsīs, Gruēs propter ālārum longitūdinem et corporum levitātem statim ēvolāvērunt, Ānserēs vērō cum ob inūtile onus humī manēbant, captī fuērunt. Fābula significat quod cum prōvinciae subiugātae sunt, aut urbēs expugnātae, inopēs facile fugiunt, dīvitēs autem captī in servitium ruunt. 

Querēbātur et Iovem supplicabundē rogābat Pāvō, cum sit Iūnōnis Avis, et omnibus Avibus pennārum pulchritūdine praecellēbat, ut eandem etiam vōcis suāvitātem Iūpiter illī, quam perpusillae Lusciniae concēderet. Cui Iūpiter nēquāquam hoc fierī oportēre respondit nec omnibus dōtēs omnēs aequāliter impertīrī. 

Cēpit Aprum, cui mox ūnam praecīderat aurem Rūsticus, hāc truncum passus abīre fuit. At fortūna novō cāsū cum redderet illum, Quae superest, mutilum tunc simul aure facit. At sē rūrsus ubi hōc praedam vēnante dedisset Obtruncāre feram tum iubet īra manū. Iamque suīs affert exēmptō corde patrōnis, Corque iocō lūdēns hunc habuisse negat. Quī mala mīlle ferēns ōlim nōn cautior exit, Ille fit exitiī causa pudenda suī. 

Ācta sitī Cornīx ārdentī repperit urnam, Īmus in hāc modicam fundus habēbat aquam. Quam quoniam rōstrō nēquīquam haurīre labōrat, Callida nōn vānae cōnsulit artis opus. Undique collēctōs lapidēs dēiēcit in urnam, Hāc urnae lābrum mox subit arte liquor. Largiter hōc haustō sēsē rigat ārida Cornīx, Est ita sēdandī cōpia facta sitim. Arte quidem nōbīs acquīrere multa licēbit, Quae vīs haud aliās ūlla parāre potest. 

Mollia carpēbant trēs pinguī corpore Taurī Grāmina, quōs cōnstāns cōnsociārat amor. Hāc vim vītārunt omnem ratiōne ferārum Nōn quia coniūnctīs dēbile rōbur erat. Nōn audent ipsī quōs īnfēstāre Leōnēs, Rōboris hīs sociī vīs ea terror erat. At mox discidiō vexātī praeda fuērunt, Rōbore crūdēlī quae valuēre, ferīs. Rēbus ut hūmānīs affert concordia vīrēs, Frangere sīc illās vīs inimīca solet. 

Quercus, et adversāns illī contendit Harundō, Utrāque praestantem sē magis esse rēfert. Tunc quamvīs Quercū quod mōbilis esset ad auram Obiciente, lubēns Canna modesta tacet. Tempore sed parvō post dīruta turbine Quercus Dicitur, et rāmīs frācta fuisse suīs. At variē flectēns sē ventīs cessit Harundō, Hāc ea nōn frangī mōbilitāte potest. Laudandī potius sunt, quī concēdere nōrunt, Quam prae sē fortēs quī superāre parant. Nōveris esse Deō, convellat ut ardua, mōrem, Stāre diū quō nōn summa premente valent.

Pāvō Gruem spernēns oculātās explicat ālās, Tēque vidē quantō sim prior āles, ait? Aspice quem referant mea dōna superba decōrem. Cum tua tē foedam fōrma loquātur avem. At citō iactātīs altē Grūs subvolat ālīs, Et levis ipsa feror, tē gravat, inquit, onus. Nē, beat ipsa bonō quō tē nātūra, superbī, Aut aliōs ideō temnere crēde tuum. Sunt aliīs etiam, quae laudem dōna merentur, Fingere tē sōlum turpe valēre tuīs. 

Līberet haerentem laqueō sē Mīlvius ōrat Mūrem, nec miserō ferre gravētur opem. Efficit hic nūllō quod paene labōre rogantī, Ista tamen cui rēs exitiōsa fuit. Mīlvius exitiī quō presserat auspice causam, Arripiēns praedam perfida fēcit avis. Reddere prō meritīs haec prāvī praemia gaudent, Ut, cum prōfueris ipse, nocēre velint. Ut, servāta tuō cum mūnere vīta sit illīs, Interitūs hī sint causa dolenda tuī. 

Volucrēs quondam invēnērunt nīdum ex rosīs contextum et flōribus arōmatum. Et dīxit Aquila quod nīdus ille darētur avī nōbilissimae. Et facit convocāre volucrēs caelī. Et quaerēbat ab eīs omnibus audientibus quae esset avis nōbilissima. Et respondit Cucūlus: Kuk, kuk. Item quaerēbat Aquila quae esset avis vēlōcissima. Et respondit Cucūlus: Kuk, kuk. Item quaerēbat quae avis esset fōrmōsissima. Respondit Cucūlus: Kuk, kuk. Et quaerēbat quae esset avis melius cantāns. Et respondit Cucūlus: Kuk, kuk. Cui Aquila indignāta ait: Cucūlus īnfēlīx, tē ipsam semper laudās, et ideō summam condemnātiōnis contrā tē prōmittō, quod nec istum, nec alium nīdum umquam habēbis. Unde Cucūlus semper pōnit ōva sua in nīdō alterīus avis. 

Vir quīdam pauper nihil habēbat, praeter domum ruīnam minantem, tībīcinibusque suffultam, quam ab agrō rediēns cum ruentem offendisset, nec habēret unde eam reficeret, vehementer angēbātur, magnōque ēiulātū et clāmōre cūncta complēbat. Inter lamentandum autem cernit urnulam aēneam, quae multōs iam annōs in pariete obstrūsa latuerat, inter rūdera et saxa iacentem, quam cum sustulisset, apertamque aureīs plēnam invēnisset, ēiulātū et clāmōre compressīs, vehementī gaudiō affectus est. Fābula indicat, saepenumerō id nōbīs ūtile esse, quod damnōsum putābāmus. 

Mūtābant pharetrās Mors et Cupīdō. Mortis sagittae senīle pectus penētrant et caecō amōris ignī carpuntur vēnae. Cupīdinis tēla morbīs sōlummodo et frīgore armāta glōriābantur illa corda quae iuvenīlī ignī calefacere dēbēbant. Cum hoc Cupidīnī innōtēscēbat, Mortis tēlīs Mortī remissīs, Cupīdō suam reposcēbat pharetram, quam illī Mors remīsit. Sed quamvīs ambae suīs iam potiuntur spīculīs, dēlīrus tamen Error remanet, saepius etenim fit, ut quaedam Cupīdinis sagitta, nivibus et glaciē, et aliae sagittae Mortis ignibus et flammīs sunt armātae. 

Pāstōrem, quī gregem suum forte appulisset ad mare, cum cerneret illud stāre placidum et quiētum, cupiditās incessit nāvigandī et mercātūrās faciendī. Vēnditīs igitur ovibus suīs, mercātur palmās et in nāvem impōnit atque ita in altum prōvehitur. Orta autem tempestāte, cum perīculum esset, nē nāvis flūctibus dēprimerētur, mercibus ēiectīs in undās, aegrē vacua nāvis fuit cōnservāta. Post diēs pauculōs, cum ad mare pāstōr trīstis sedēret, praetereunte quōdam, et sēcum tranquillitātem maris, nam tempestās abierat, admīrante: Egō, inquit pāstōr, sciō quid sibi velit haec maris tranquillitās, nam aliās palmās profectō quaerit, quās dēvoret. 

Equum labōre nimiō cōnfectus rogat Asellus, ut, sē comitem sī salvum velit, Iuvet, onerisque parte paulisper levet. Quod ille cum renueret, omnis dēnique Labentem Asellum dēserit vigor. Ast herus Onus omne, et eius corium quoque dēmortuī Equō repōnit in dōrsum. Quibus ferē Oppressus ille: Prō meritō, dīxit, meō Exerceor nunc, quī labōrantī prius Asellō dūrus opitulārī nōluī. Quī sociō subvenit, ille prōvidet sibi. 

Vulpēs ingressūra domum rūsticī, ubi gallīnās audierat, forāmen per quod trānseundum erat, dīlātārī cupiēbat. Sed rūrsus cum raptam gallīnam ferēns inde fugeret, et lātrātum canis audīret, deōs precābātur, ut canī forāmen esset angustum, nē inde posset exīre. Fābula indicat mortālēs prō commodīs suīs vōta mūtāre. 

Vīpera in officīna fabrariā inveniēns Līmam, coepit rōdere. Subrīdēns autem Līma, Quid, inquit, inepta? Quid agis? Tū tuōs contrīveris dentēs, antequam mē atterās, quae dūritiem ferrī praemordēre soleō. Innuit haec fābula monetque, nē cum superiōribus contendāmus. 

Semel Lupus audīvit animālium cōnfessiōnem, et cum multa ex eīs fuissent sibi magna peccāta cōnfessa, tandem Vulpēs dīxit, quod multās gallīnās rapuit et comēdit nōn benedīcendō, et sīc dē aliīs. Postrēmō vēnit Asinus, quī cōnfessus est et dīxit: Egō subtrāxī ūnam parvam garbam faenī, quod cecīderat cuidam dē currū, et hoc fēcī propter famem, quam patiēbar. Dīxit Lupus ad Vulpem: Tū nōn peccāstī, quia est tibi innātum et nātūrāle, ut rapiās gallīnās; sed maledictus sit Asinus, quī aliēnum subtrāxit! Et sīc mandāvit Asinum percutere et sententiāvit eum fore suspendiō dignum; sed Vulpem dīmīsit illaesam. 

Ā Iove cum peterent alia hīs animālia dōnīs Hīs alia ornārī, Cochlea tāle petit: Quō sibi cumque quidem sit eundī forte cupīdō, Ferre suam sēcum possit ut inde domum. At quaerente Iove hanc rem sit quae causa petendī, Huic vīcīnōrum mē metus urget, ait. Hōs experta malōs mox hinc ut tūta remīgrem, Sī portāre domum, quō libet, inde licet. Vīcīnō fugienda malō vix altera pestis Est magis, hinc variō nōmine damna ferēs. Sīc rēs nūlla bonō fēlīcior, ille salūtem Cūrat, et est prōmptā mente iuvāre tuam. 

Aurea cottīdiē pariēns erat ōva colōnō, Ālite quae Gallō coniuge gaudet avis. Ille putāns aurī māssam vī ventre recondī, Hanc stolidō lucrī captus amōre necat. Nīl tamen huic aliud quae iam dissecta ministrat, Quam quod habēre solent nōminis huius avēs. Sīc inhiāns magnīs dum spē dēlīrat habendī, Concessās etiam perdit avārus opēs. Dīvitiās nimium cumulandī caeca cupīdō, Noxia nī certā lēge regātur, erit. Immodicē flāgrāns amor est frēnandus habendī, Contentumque suīs vīvere quemque decet. 

Testūdō aegrē ferēns sē in locīs hūmidīs et convallibus assiduē commorārī, Aquilam rogāvit, quam audīverat ita altē volāre, ut maximōs terrārum tractūs posset longē et lātē dēspicere, ut sē in altum tolleret, unde ipsa quoque montēs et vallēs, campōs et aequora eōdem temporis mōmentō posset intuērī. Quod cum Aquila prōmptē fēcisset, eam ex altō dēmīsit, unde cadēns humī illīsa et cōnfrācta est. Fābula monet nē quis sē altius extollere velit, quam eius conditiō aut nātūra patiātur. 

Morbō gravātum Fēmina Marītum vidēns Ācerrimō, ut quī iam ferē succumberet, Lamentābātur: An meum poteris mihi, Mors dūra, barbara, ēripere, ait, Coniugem? Dēsiste, ah! vel sī victimam tibi dēnique Mactārī oportet, victima ēn adest; venī. Hīs excitāta questibus Mors advenit: At trepida mulier: nōn, mē ut tolleret, ait, Hūc tē advocāvī; victimam cape, ēn iacet. Magnifica verba vānus effundit dolor; Praesēns perīclum vērās vōcēs exprimit. 

Dīxit Vespa ad Arāneam: Nihil valēs. Semper habitās in forāmine; plūs volārem per ūnum diem quam possēs īre per decem. Et ait Arānea: Et egō firmābō. Vespa: Quid firmābis? Respondit: Galōnem vīnī. Bibāmus prīmō, et quī dēfēcerit vīnum persolvet. Dīxit Vespa: Bibāmus in hāc arbore. Et dīxit Arānea: Nēquāquam; sed praeparāvī ad opus tuī ūnam cortīnam albam et pulchram. Hīc ambō sedeāmus et bibāmus. Vespa dēscendit super cortīnam, id est tēlam Arāneae. Et statim involūtī sunt pedēs eius et caput, et coepit cum ālīs sē excutere et nōn potuit; et ait: Maledicta sit tālis cortīna, quia exīre nōn possum! Certē, dīxit Arānea, nunquam vīva ēvādēs. Et accessit et Vespam dēvorāvit. 

Silvā īnsolitō mūgiente turbine, trepidī leporēs rapidē incipiēbant fugere. Fugientibus cum obsisteret palūs, stetēre anxiī, utrimque comprehēnsī perīculīs. Quodque maiōris esset incitāmentum timōris, vident in palūdem īnsilientēs immergī rānās. Tum ūnus ex leporibus, cēterīs prūdentior, Quid, inquit, ināniter timēmus? Animīs opus est, corporis quidem agilitas nōbīs adest, sed animī dēsunt. Hoc perīculum turbinis nōn fugiendum, sed contemnendum. 

Leō epulum opiparē apparātēque cēterīs brūtīs animālibus exhibēbat, in quō gallīnae, turdī et huiusmodī avium carnēs, partim assae, partim ēlixae erant. Hoc canī, fēlī, et cēterīs animālibus carnivorīs grātum admodum erat. Cētera autem, quaecumque herbīs hordeōque vēscuntur, huiusmodī convīvium ut īnsipidum damnābat. Fābula indicat, quam difficile sit variae vulgī voluntātī satisfacere. 

Dum blandīrētur Canis Herō et Familiae, Herus et Familia Canem dēmulcent. Quod Asellus vidēns coepit eum pigere sortis suae, inīquē etenim putābat comparātum: Canem grātum esse omnibus et dē mēnsā Herīlī pāscī, idque ōtiō lūdōque cōnsequī: sēsē contrā nunquam ōtiōsum esse, portāre clītellās, quotīdiānō caedī flagellō et odiōsum praetereā omnibus habērī. Artem igitur statuēbat īnsectarī quae tam multīs ūtilis esset. Herō igitur domum redeuntī obviam occurrit, subsilit, pulsatque ungulīs. Exclāmante Herō, accurrēbant Servī et ineptus Asellus, quī sē urbānum crēdidit, fūste vāpulat. 

Scarabaeus semel volāvit per amygdalinās arborēs flōrentēs, per pōmēria, per rosās, per līlia et aliōs flōrēs. Tandem prōiēcit sē in sterquilīnium ubi erant stercora equōrum et boum, et invēnit ibi uxōrem suam quae quaesīvit unde venīret. Et ait Scarabaeus: Circuīvī terram, trānsvolāvī eam, vīdī flōrēs amygdalārum, rosārum, et līlōrum; sed nunquam vīdī ita amoenum locum et dēlectābilem, sīcut est iste, dēmōnstrātō sterquilīniō. 

Olea admīrābātur cucurbitam iuxtā sē nātam brevī tantum crēvisse, ut sē esset longē altior quae annōs quamplūrimōs in eōdem fuerat locō. Sed cum adventante hieme cucurbita exāruisset, minimē, inquit olea, citō crēscentibus est invidendum, quibus tam citō est parātus interitus. Fābula indicat, nimium fēstīnāta nōn esse diūturna. 

Cornīcula sedēns in Ove dum tergum fodit: Iniūriam ex tē quam patior, inquit Bidēns, Canī sī facerēs, ferrēs īnfortūnium. Respondet illa: Quibus egō illūdam, sciō, Molesta placidīs, mōrigera ferōcibus. Malitia saepe comitem habet prūdentiam. 

Avārus et Invidus ōrābant Iovem: Apollō mittitur ut eōrum vōtīs satisfiat, quī utrīque dat līberam optandī facultātem, hāc conditiōne ut quodcumque alter petiisset, alter idipsum acciperet dūplicātum. Haeret diū Avārus petitque nōn pauca, et dūplum accēpit Socius. Invidus tamen hoc petīvit ut ipse ūnō prīvētur oculō, laetus Socium multandum esse utrōque. 

Castor est animal, in palūdibus sēsē nūtriēns, cuius testiculī variīs medēlīs ūtilēs esse dīcuntur. Itaque cum quispiam eum sequitur, vēnātiōnis causam nōn ignōrāns, fugit ad spēluncam ubi ab hominum cōnspectū, canumque odōrātū sēcūrus testēs dentibus exscindit et vēnātōribus appropinquantibus relinquit, et hōc pactō sē sēcūrum praestat. 

Upupa pulchra, varietāte colōrum distīncta et eximiē cristāta, dīxit Philomēlae: Tōtā nocte cantās, super rāmōs dūrōs saltās. Venī et quiēscās in nīdō meō. Quae adquiēvit et in nīdum Upupae dēscendit; sed stercora fētentia invēnit, quod ibi morārī nōn potuī, et āvolāvit dīcēns: Magis volō super dūrōs rāmōs saltāre quam in tālī fētōre quiēscere. 

Duae ōllae stetēre in rīpā. Ūna erat lutea, altera aēnea. Utramque tulit vīs fluviī. Luteae collīsiōnem metuentī, respondet aēnea hortāturque nē quid timeat: sēsē enim nē collīdantur satis cūrātūram. Tum altera, Seu mē, inquit, tēcum, seu tē mēcum flūmen collīserit, cum meō utrumque fīet perīculō: nam certum est ā tē superārī. 

Aquila in conciliō avium dīxerat, cēterārum avium fīliōs, quī magis fōrmōsī essent, in aulicōs ēligere. Et cum certātim quaeque suōs efferret, Būbō, Rēgīna, inquit, nostra, meōs accipe, quī cēterōs pulchritūdine superant. Quā fōrmā, inquit Aquila, sunt fīliī tuī? Quā egō sum, būbō respondit. Tunc cūnctae avēs sunt vehementī cachinnō commōtae. Fābula indicat nēminem nātum adeō dēfōrmem quī parentibus suīs nōn videātur esse fōrmōsus. 

Camēlus ōlim fortis pertaesus suae Conquestus est, armārī taurum cornibus; At sēsē inermem cēterīs animālibus Obiectum: cornua ergō sibi concēderet, Iovem rogāvit. Deus at īrātus precēs Audīre ineptās, nōn recūsāvit modō, Sed curtārī etiam voluit aurēs bēstiae. Fortūnā vīvat quisque contentus suā. 

Auceps Fringillam cum cēpisset, ac pedem Fīlō alligāsset, puerulō hanc dōnō dedit. Sed inter hominēs illa vītam nōn ferēns, Ubi lībertātis aliqua sē spēs obtulit, Fugit, nōtīsque nemoribus sē condidit. At subsecūtum rāmulīs fīlum īnscia Implicat, et ultrā iam volāre nōn potest; Reperitque mortem, servitūtem dum fugit. Leve damnum suffer, nē grave incurrās malum. 

Asinō ēsculenta messōribus in agrō portantī occurrit herīlis Canis, cui dīxit, Tū pānibus cibīsque onustus es, quōrum mox egō particeps erō, interim dum per viam incēdis, tū ipse rubōs comedis. Huic Asinus respondēbat, Frustula fortasse et offa ad tē pertinēbunt, vērum rubī quōs egō comedō sunt grātiōrēs mihi et magis meum palātum sapiunt, quam omnēs in macellō carnēs aut bellāria in pistōrum officīnis. 

Fertur in horrentēs spīnīs Vulpēcula Vēpres Cauta parum factīs īnsiluisse suīs: Quae quia spīnōsās ita lāpsa prehendere Sentēs Coepit, ab hīs mox est saucia facta pedēs. Mēne ita crūdēlī scelerātae pectore Vēpres Accipitis, supplex quae tamen, inquit, eram? Hōc Sentēs memorant dēceptam turpiter ausō, Sīc quoniam fierī nōn decuisse docent. Quod temerē sēsē foret ausa prehendere spīnās, Ipsās cūncta tamen quās retinēre iuvet. Dēsipit, auxiliī quicquam quī spērat ab illīs, Laedendī studiō quī sine fīne vacant. 

Dē fōrmae praestantiā certāmine ortō inter hirundinem et cornīcem, cum diū multumque certātum verbīs esset, cornīx tandem: Quidquid, inquit, fōrmōsitātis in tē sit, vērnum hoc sōlummodo tamen est, at egō etiam hieme dūrō. 

Ēmptum Aethiopem quīdam putābat ita in neglegentiā priōris dominī dēcolōrātum fuisse. Itaque ad sē dēductum, summā cum cūrā lavāre, et dēstringere, et omnī ratiōne annītī, ut sordēs illās, quemadmodum rēbātur, abstergere posset. Vērum mūtāre illum colōrem nōn valuit, Aethiops autem afflīctus cūrā in morbum incidit. 

Sīmia, purpureō quae cōmēbātur amictū, Haec ubi saltandī docta fuisset opus. Iamque vidērētur crēbrō didicisse sat ūsū, Est prōducta, suae nōn rudis artis erat. Sed saltante nucēs hāc quīdam spargit, ad illās Sē citō neglēctīs omnibus illa rēfert. Nīl, omnem cūram licet experiāris et artēs, Nātūrae vitiīs quō medeāris, erit.

Rūra colēns quīdam fodiendō vertit ut agrum, Repperit hīc aurī dīvitiōris opēs. Quī Terrae tālī prō mūnere grātus ut esset, Hanc illī sertīs mōs redimīre fuit. Hoc Fortūna dolēns mox obvia facta Colōnō, Quīn accepta refers haec mihi grātus, ait? Hērēdēs aliōs quia sī iam fēcerit aurī Sors mūtāta suās nāta novāre vicēs: Sat sciō, nōn equidem tunc dētestābere Terram, Sed tua Fortūnam mē gravis īra premet. Auctōrēs meritī quī sint agnōscere rēfert, Grātia quōs dignō dēbet honōre sequī. 

Amīcitiam iūnxerant anguis et cancer, et ūnā vīvere in domesticō quōdam familiāritātis ūsū statuerant. Sed cancer, animal simplex et probum, cum sociī et necessāriī suī fraudulentiā et calliditāte admodum offenderētur, saepe hortātus fuit anguem, ut mōrēs illōs suōs veterātōriōs exueret. Anguis nōn modō nōn obtemperāre rēctē monentī sociō, sed fierī etiam in diēs dēterior atque versūtior. Quōdam igitur tempore cancer sopītum invādit et forcipe suā captum strangulat: Quī cum mortuus iacēret dīrēctus: Ita tē, inquit cancer, vīventem, rēctum et simplicem esse oportēbat, sī ferrī tuam cōnsuētūdinem ā bonīs postulabās. 

Musca contendēbat cum Formīca, clāmitāns sēsē esse nōbilem, illam ignōbilem, sē volitāre, illam rēpere. Ē regiōne Formīca praedicēbat, sē nōn ignōbilem esse, sed nātālibus suīs contentam, Muscam vagam esse, sēsē stabilem et laetam, omnibusque cāram et magnī dēnique exemplar labōris; Muscam omnibus molestam esse, omnibus invīsam. Sēsē hiemis memorem alimenta repōnere, Muscam in aestāte vīvere, in hieme aut ēsuritūram aut moritūram.

Mōre suō laqueōs dispōnere coeperat Auceps, Ūsus ut arte suā fallere posset avēs. Hoc opus admīrāns Cassīta propinquat, et illī Ingeniōse novī quid struis, inquit, homō? Huic ait ille dolum cēlandō, condimus urbem Et latebrās strūctīs omnibus arte petit. Cernere cauta parum cupiēns avis advolat urbem, Quam mox implicitam rētibus ille capit. Quae iam capta, novās sī sīc, ait, exstruis urbēs, Hās habitāre volēns incola rārus erit. Nōn tūtā tunc pāce domūs habitantur, et urbēs, Saevit in hās cum vīs, cumque rapīna ducum. 

Capra pāstum itūra stabulō Haedum conclūserat, Aperīre nēminī, ipsa dum redeat, monēns. Quod cum audiisset, post paulō accēdit Lupus: Pulsat, caprīnamque imitātus vōcem, iubet Forēs reclūdī. At Haedus sentiēns dolōs: Nōn aperiam, inquit; vōx mihi audītur quidem Caprīna; sed per rīmulās videō Lupum. Diffīdere sī quōs, maximē tenuēs, decet. 

Ut custōdīrent Agnam commīserat Hircīs, Est rata quae tūtam sīc fore māter Ovis. Huic Lupus: est olidō grege quae comitante voluptās, Per loca pāscentem tē salebrōsa sequī? Optima quīn prātīs in amoenīs pāscua carpis, Quae generī nōstī pābula grāta tuō? Agna, manēre meae cōgunt hīc iussa parentis, Hinc aliō quā nōn īre vetante licet. Observāre piē, quae praecēpēre parentēs, Ut facerent, nātīs ūtile saepe fuit. 

Ad ōram puteī dormiēbat Puerulus. Eum Fortūna suscitāns: Abī hinc, ait; In puteum namque sī caderēs, nōn hanc tuam, Fuisse culpam, sed meam omnēs dīcerent. 

Labōrantēs sitī vespae et perdīcēs accēdunt ad agricolam, et ab illō pōtum petunt. Neque sē grātās sōlummodo futūrās ob beneficium acceptum, sed prōmeritūrās etiam esse aiunt: Opera quidem sua perdīcēs collocāta in vīneā fodiendō, at vespās aculeīs suīs circum hanc volitantēs abigendō fūrēs. Hīs rēspondisse agricola ferunt: Habēre sē bovēs duōs, quī nihil prōmittentēs faciant omnia atque illīs aquam potius sē praebitūrum esse. 

Gēns Avium, cum līberē vagārētur, optābat sibi darī rēgem. Pāvō sē imprīmis dignum quī ēligerētur putābat, quia esset fōrmōsissimus. Hōc in rēgem acceptō, Pīca, Ō rēx, inquit, sī tē imperante Aquila nōs perstrēnuē, ut solet, īnsequī coeperit, quō illum modō abigēs? Quō nōs pactō servābis? 

In eādem āreā Rūsticus Perdīcem et duōs Gallōs inclūserat. Ubi Gallī diū in Perdīcem passīs ālīs et calcāribus cruentīs involābant. Sed tandem mūtātā rabiē in seipsōs crūdēlia calcāria exercēbant et alternīs vulneribus in cōnspectū Perdīcis cecidērunt. Quod cum vīdit Perdix sibi plaudēbat, inquiēns, nōn mīror sī in mē cīvīle odium exerceant, quod sēipsīs tam male discrēverint. 

Iactīs in undās rētibus, magnī quidem Captī sunt Piscēs; at minūtī sē īlicet Extrīcāvēre, facile permeantibus Corpusculīs fenestrās līneae domūs. Fortūna rārō summīs iniiciēns manum Fallitur: in īmōs manca saepius ruit. 

Mūtua sibi convīcia sūs et canis faciēbant. Sūs per Venerem iūrāre, sē canem, nisī dēsinat maledīcere, dentibus suīs cōnscissūram esse. Hanc irrīdēns canis: Per Venerem, inquit, venustum est iusiūrandum tuum. Nam tē valdē dēlectārī Deam appāret, quīppe cum nōlit in suum fānum admittī eōs, quī gustārint carnēs tuās. Cui sūs, iam mītior, respondit: enimvērō illa mē dīligit, cum occīsōrēs meōs et īnfēstōs mihi prōrsus repellī iubet ab sē. At tū fētēs tam vīvus quam mortuus. 

Agricola, terram fodiēns, thēsaurum invenit, Aufertque, nec eum Fortūnae acceptum rēfert; Sed etiam meritīs dēbitum crēdit suīs. Thēsaurum hinc aliquot post diēs fūr subripit: Afflīctus ergō lūctū incōnsōlābilī Agricola questibus omnia īnsānīs replet, Et aspera inter verba Fortūnam increpat. Quid mē, inquit illa, gravibus immeritam probrīs Lacessis? atque, quod tibi ērēptum est bonum, Meum faventis mūnus hoc sī nōn fuit, Cūr nunc meam reflantis hanc culpam vocās? 

Vir quīdam magnum ac pulcherrimum in capsā cāseum habēbat, quem mūsculus edēbat. Ex cōnsiliō ergō amīcī fēlem illūc clausit, quae occīsō mūre tōtum cāseum comēdit. Fābula indicat, eōs nōn adhibendōs custōdēs, quī nōn minus quam hostēs nōbīs nocēre possunt. 

Gallīna frequenter colligit pullōs sub ālā suā, praecipuē contrā Mīlvum. Vēnit semel Mīlvus volitāns super pullōs suōs, et illa vocāvit eōs. Vēnērunt sub ālās, exceptō ūnō quī invēnit vermiculum et beccāvit super ipsum ut comederet. Interim vēnit Mīlvus, et illum pullum rapuit. 

Cōnsilia quī dant, saepe cōnsulunt sibi. Stantem Leō vidēns rūpe in excelsā Capram, In prātum ut illa potius dēscendat, monet, Quō molle grāmen, teneraque invītat salix. Capra rēfert: Faciam, hinc sī procul discesseris; Quī nōn, ut melius mihi sit, hoc suādēs mihi, Sed ut habeās tū, quod vorēs famēlicus. 

Duo sociī semel dēbuērunt per dēsertum trānsīre, et dīxit alter: Firmābō tēcum quod plūs lūcrābor per falsitātem quam tū per vēritātem. Statūtā firmātiōne, incidit mendāx in quandam congregātiōnem Sīmiārum. Et dīxērunt Sīmiae: Quid tibi vidētur dē nōbīs? Dīxit mendāx: Vōs estis pulcherrima inter omnia animantia super terram, et hominēs assimulantur vōbīs; nunquam vīdī tam pulchram congregātiōnem. Sīmiae autem propter tālia verba multum ipsum honōrābant; aurum et argentum dedērunt. Vēnit alius vēridicus, et quaerēbant Sīmiae quid eī vidērētur dē illā congregātiōne. Quī respondit dīcēns: Nunquam vīdī tam turpem, tam foedam congregātiōnem. Et īrātae Sīmiae verbavērunt eum ēgregiē, quod vix ēvāsit. Et quandōque nocet omnia vēra loquī. 

Prātum interdum Equus sibi sōlum possidēbat, sed tandem accessit Cervus et ibi pāscua dētondēbat. Quod cum vīdisset invidus et avārus Equus, cōnsilium inībat, et modum ab Homine postulābat quō Cervī iniūriam ulcīscerētur. Respondit Homō, sī vindictam velīs, opus est ut frēnum admittās, ut Egō armātus dorsa cōnscendam Cervum persecūtūrus. Pārēbat monitīs Equus, et sīc captīvus abdūcēbātur. 

Vulpēs ēsuriēns et algēns vēnit ad Gallīnārium, et rogāvit Gallīnās quod aperīrent eī. Et dīxērunt: Nōlumus aperīre, quia es inimīcus noster et semper nōbīs nocuistī. Et ait: Nihil malī vōbīs faciam, et hoc per omnēs sānctōs iūrō vōbīs. Dīxērunt Gallīnae: Nōn crēdimus tibi. Dīxit Vulpēs: Bene potestis crēdere, quod iam fame et frīgore cōnfecta dēbeō vītam termināre, et, sī mortua fuerō, imputābit vōbīs Deus. Gallus et Gallīnae pietāte ductī ōstium aperuērunt. Vulpēs intrāvit et parum quiēvit, et calefacta tandem, prōmissiōne oblītā, coepit ūnam Gallīnam, interfēcit, comēdit, posteā aliam, et omnēs turbāvit. 

Asinus occurrēns Aprō cachinnīs illum iocōsē excēpit, percontātus dē mōribus eius et parentibus et līberālī ēducātiōne, inquiēns praetereā sē servulum sibi futūrum et sī quid foret quod illī in mandātīs praeciperet. Cui torvus et īrācundus Aper ait, Abī, īnsulsum animal! Nōlō ōs contāmināre colloquiō tam vēcordis bēluae. 

Brūmae ūmectātās Formīcae tempore frūgēs Siccābant, adit hās pressa cicāda fame. Quā poscente cibum, tibi, quō trādūcitur aestās, Tempore rēspondent ille parandus erat. At mihi strīdentī nōn tunc, ait illa, vacābat, Sēdula cantandī dulce sequēbar opus. Huic, sī trīta tibi est, rēspondent cantibus aestās, Nunc saltāre, gelū nē moriāre, licet. Fāc, quibus ūsus eget, nē rēs acquīrere cessēs, Dum licet, atque aptī temporis hōra sinit. Tempora nē frūstrā, cum sint dīlāpsa, requīrās, Et, quibus indigeās, dēstituāre bonīs. 

Torrēbat puer rūsticus cōcleās, quibus ad prūnās strīdentibus: Scelerātae, inquit, animantēs, potestis canere, cum ūrantur domūs vestrae? 

Plēnō adiacēbat forte praesēpī Canis: Ut carpat ēscam Bōs accēdit: hirriēns Vetat hic. At istā cum tuā invidentiā Dī tē, Bōs inquit, perdant, quī nōn vēsceris Faenō istō, et aliōs vēscī eōdem nōn sinis! Haec invidōrum abōminanda est indolēs: Quibus ūtī nequeunt, nēminem hīs fruī volunt. 

Asellum quīdam per viās urbīs suum Voluit colōre viridī pictum incēdere. Rīdicula prīmum vīsa rēs est omnibus; Viridemque Asellum fēminae, puerī, senēs Certātim lepidis concelēbrārunt iocīs: At mox ubi illī dēnique rīsērunt satis, In Asellō viridī, praeter Asellum, nīl vident. Mīrārī quidquam nōn valent hominēs diū. 

Silvānus et Leō ūnā iter cōnficiēbant et in trānsitū cernēbant monumentum eximium suprā quod armātus stetit Homō et sub pedibus Leōnem dēbellātum conterēbat. Significatiōnem et sēnsum inquirentī Leōnī respondit Silvānus illud monumentum virtūtem et vim Hominis super bēluam triumphantis indicāsse. Cui lepidē Leō, Nē! Sī leōnēs etiam sculptōrēs ēvāsissent, contrārium hoc fore compertum crēdidissēs. 

Itinere quīdam longō fatīgātus, vōtum fēcit, dīmidium eius, quod reperisset, sē Mercuriō cōnsēcrātūrum: cum autem incidisset in sacculum, refertum palmīs et amygdalīs, illō sublātō, frūctūs quidem comēdit, nūcleōs autem palmārum et amygdalōrum testās in āram imposuit, quod sē solvere vōtum dīceret, atque inventa cum Mercuriō partīrī, dē quibus extima et intima illī offerret. 

Quīdam Ūnicornis secūtus est quemdam Hominem, quī, cum fugeret, invēnit arborem in quā erant pōma pulchra. Subtus erat fovea serpentibus, būfōnibus et rēptilibus plēna. Hanc arborem rōdēbant duo vermēs, ūnus albus et alius niger. Homō ascendit arborem et pōmīs vēscitur, frondibus dēlectātur, et nōn attendit quod duo vermēs arborem rōdunt. Quī cecidit, et miser in puteum corruit. 

Tinnula dē collō quīdam suspēnsa gerēbat Āera (iubent haec quem signa cavēre) Canis. Praemia ceu sint haec sibi prō virtūte, superbit, Hōc aliōs temnēns laetus honōre Canēs. Hinc ait ūnus, erat cui iam sua grandior aetās, Haec sibi tinnītū disce quid āera velint. Signārī prāvōs hoc mōrēs indice nōris, Nē decus illa tuī corporis āera putēs. Saepe placent hominēs scelerum sibi lābe suārum, Sēque, quod est aliīs turpe, decēre putant. 

Cattus cum Gallum cēpisset, crīmināre coepit quod esset animal turbulentum, quī noctū clāmitandō nōn permitteret hominēs quiēscere. Gallus sē excūsābat, quod id ageret ad eōrum voluptātem, cum ad opera facienda illōs excitāret. Rūrsum Cattus ait, Impius es quī nec ā mātre nec ā sorōribus tē abstineās, sed per incontinentiam illīs tē commisceās. Gallus sē dēfendēbat dīxitque quod ex huiusmodī coitū, Gallīnae pariunt ōva. Tunc inquit Cattus, Quamvīs excūsātiōnibus abundēs, egō tamen tē missum facere nōn intendō. 

Ovēs Lupōsque, pāce factā iūnxerat Sōlemne foedus, ūtrinque obsidibus datīs. Ovēs dedēre vim canum, catulōs Lupī. Sed illae cum vix incēpisset simplicēs Līberius agere, et pāce properārent fruī; Catulī ecce, mātrum dēsīderiō percitī, Ululātūs ēdunt. Audiunt Lupī, irruunt; Fidemque laesam crīminantur, ac Ovēs Laniant, heu! dēstitūtās praesidiō canum. Pāx fraudulenta bellō ipsō damnōsior. 

Forte loquēns Abiēs vīcīnīs ardua Dūmīs, Hōs spernēns tumidīs vōcibus ūsa fuit. Quī dīxēre, licet nōbīs praestantior exstēs, Dēteriōre tamen conditiōne manēs. Quam premit ūsque frequēns variīs iniūria damnis, Diīque, hominēsque tibi quae dare mīlle solent. Ut tē nōn aliī praestantem vīribus aequent, Nōn tamen hōs prae tē temnere crēde tuum. Ut lāpsū graviōre ruant, tolluntur in altum Multī, rēs superōs nūlla superba iuvat. 

Sīmia libenter comedit nūcleum, quia dulcis est; sed, quandō gustat dē cortice amāritūdinem, nūcleum interius relinquit et nucem prōicit. 

Cum īnsiluisset pūlex in pedem cuiusdam, ille ad opprimendum hunc Herculem invocāvit. Sed cum pūlex sē illinc mox saltū subdūxisset, cum gemitū ille: Herculēs, inquit, quid egō abs tē opis in magnīs perīculīs expectem, quī contrā pūlicem adesse mihi nōluistī? 

Cornibus armārī sē forte repanda Camēlus Ā Iove, sed vānīs vōcibus ūsa petit. Namque precēs rīdēns stolidās is truncat et aurēs, Hīs quoque dēfōrmem partibus esse facit. Rēs urgēre Deum stultīs temerāria vōtīs, Rēspuit īnsulsās ipse iuvāre precēs. 

Vēnātor iaculīs agitābat ferās. Tigris iubet omnēs ferās absistere, inquiēns, sēsē ūnam bellum cōnfectūram. Pergit Vēnātor iaculārī: Tigris oppidō sauciātur. Fugientem tēlumque dentibus extrahentem percontātur Vulpēs, Quisnam potentem Bēluam tam valdē vulnerāsset? Respondet Tigris sē auctōrem vulneris ignōrāre: vērum ex vulneris magnitūdine capere sē coniectūram, aliquem fuisse inter virōs vēnātōrem. 

Traha semel trānsīvit super Būfōnem, et ūnus dēns percussit eam in capite, alius in corde, alius in rēnibus. Et ait Būfo: Deus cōnfundat tot dominōs! 

Pecūniōsus quīdam, quī ānserēs habēret domī, ēmit et olōrem, et inter illōs aluit. Audierat enim suāvissimum esse cantum olōrīnum. Cum autem vellet ad epulās iugulāre nocte quādam ānserem, ideō enim alēbantur, forte cēpit olōrem, quod tenēbrae discrīmen inter hunc et illōs fierī nūllum fīnīrent: At olor carmen dulcissimum, quod aiunt illōs facere solēre ubi īnstāre mortem sentiant, accinit, atque ita cognitus servātur. 

Piscātor in aquās cum iēcisset hāmulum, Pisciculum ēdūxit. Ōrat ille et obsecrat, Ut sēsē abīre, sīc minūtulum, sinat: Crēscam, ait, intereā: cumque factus grandior Fuerō, maiōre tunc mē recipiēs lucrō. Piscātor autem: tū tamen in sartāginem Mittēris, inquit: pretiō enim spem nōn emō. 

Repertum catulum lupī parvulum sustulit pāstōr et ablātum sēcum inter canēs ēdūxit. Quī corrōborātus, sī forte lupus ovem rapuisset, īnsequēbātur cum canibus et ipse. Cum autem canēs interdum assequī lupum nōn valērent, ac sē reciperent, hic persequēns dum ad illum pervenīret, nōn magis sē fugientem suī generis animantem, particeps esse praedae solēbat. Posteā ā sagīnā revertēbātur et ipse. Quod sī forte lupus externus ovēs rapere cessāret, ipse clanculum iugulābat, et dēvorābat cum canibus, dōnec hīs compertīs pāstōr eum suspēnsum dē arbore necāvit. 

Est cui calvitiēs, aliēnīs crīnibus ūtī Incipit, hōc ūtēns ornat honōre caput. Quōs tamen huic ortī vīs maxima turbinis aufert, Hōs dēturbārī quae violenta facit. Calvitiēs iterum sīc huic manifēsta relinquī Coepit, et orbārī crīnibus omne caput. Quod Cum rīdērent aliī, quibus obvius ībat, Ōra tuēns hōrum sustinet illa loquī: An, mea quae nōn sunt, ea mīrum dēmere ventōs, Ablātīsque malī nīl quibus ipse ferō? Prūdentēs nīl paene movet iactūra bonōrum, Quae data fortūnae mūnere nempe tenent. 

Falco semel cēpit Mīlvum et firmiter cum ūnō pede tenuit. Et ait Falco: Miser, nōnne habēs tam grande corpus, caput et rōstrum ut egō, pedēs et unguēs ita fortēs? Quārē permittis quod ita tē teneō et citō interficiam? Respondit Mīlvus: Bene sciō quod ita sum fortis et membra habeō ita rōbusta, sed cor mihi dēficit. 

Domum revertēns, tempore hībernō, Canis, Et madidus et lutulentus, ut dominum videt, Gestitque, prōsilitque, gaudiī impotēns, Atque renuentem sordidīs amplectitur Pedibus. Is igitur, graviter obiūrgāns: Fuge, Fuge, ait, inepte, cum istīs indoctīs tuīs Blanditiīs: urbānum esse tē forsan putās; At mihi vidēris īnficēta bēstia. Scrīpta est amīcīs fābula imprūdentibus, Officia quōrum saepe nocent, nēdum iuvent. 

Duo adolēscentēs apud coquum aliquid sēsē simulant esse ēmptūrōs. Coquō aliās rēs agente, carnem alter surripit; dat sociō, ut sub veste occultet. Coquus, surrēptam sibi carnis partem ut nōvit, fūrtī utrumque coepit accūsāre. Quī carnem sustulerat, per Iovem iūrābat sē nōn habēre; quī vērō habēbat, iūrābat sē nōn abstulisse. Mē quidem, inquit coquus, fūr latet; nōn autem eum latēbit, per quem iūrāvistis. 

Volātilia semel congregāta invēnērunt rosam prīmulam et pulcherrimam, et contendēbant dē illā cui darētur. Et dīxērunt quod avī pulcherrimae. Contendērunt quae esset pulcherrima. Quaedam dīxērunt quod Psittacus; aliae dīxērunt quod Columba, aliae quod Pāvō. Vēnit Būbō et dīxit sē esse pulcherrimam et quod dēbuit habēre rosam. Omnēs mōtae sunt in rīsum, dīcentēs: Tū es avis pulcherrima per antiphrasim, quoniam turpissima. Exspectāvērunt dē sententiā dēfīnītīvā ūsque māne. In nocte clārē videt Būbō, et aliīs avibus dormientibus, rosam fūrāta est. Quō compertō māne dedērunt Avēs sententiam quod Būbō nunquam volāret dē diē nec inter aliās avēs habitāret. 

Vulpēs in puteum īnscia inciderat, ex quō altiōris marginis causā ēmergere nōn poterat. Mox ad eundem locum vēnit hircus sitiēns et simul interrogāvit: Num aqua dulcis est? Extemplō vulpēs fraudem parāre coepit ut ex puteō ipsa effugere posset. Tum illa respondit: dēscende, mī amīce; tam dulcis est aqua, ut voluptās mea satiārī nōn possit. Age vērō, tē in puteum immitte: iūdicābis ipse. Hircus barbātus dolōsae bēstiae pāruit et sē in puteum immīsit. At vulpēs celsīs cornibus hircī repente nīxa puteō ēvāsit, et stultum hircum in clausō vādō relīquit. Sīc homō callidus, simul atque in perīculum venit, effugium alterīus malō reperīre cōnātur. 

Cum duo, rēs peregrē quōs forsan agenda vocābat, Dēsertī legerent per loca rūris iter: Hīc Asinum cernunt nūllō custōde vagārī, Ad quem corripiunt sē properante gradū. Iūre suum, praedae dum laetus uterque propinquat, Quod prior errantem vīderit, esse rēfert. At dum stulta carent ea iūrgia fīne duōrum, Sē procul intereā prōripit inde pecus. Sīc cēpēre tamen quem nōndum, pugnat uterque Esse suum frūstrā, līber Asellus abit. Quae placidō poterās cōnsēnsū saepe tuērī, Turpiter āmittī līs inimāca facit. 

Rānae duae vīcīna loca incolēbant, altera palūdem profundam, altera lacūnulam iuxtā viam, in quā modicum aquae substitierat. Tum illa palūdis inhabitātrix hortārī alteram, ad sē ut commīgrāret, ubi multō tūtiōrem vītam dēgere licēret. Haec vērō negāre sē posse āvellī ā cōnsuētō domiciliō atque locō. Paulō post, nihil metuentem plaustrī rotae contrīvērunt. 

Piscātor quīdam iuxtā maris lītus sēdit, et coepit calamum īnflāre, putāns cantū sē piscēs facile esse captūrum. Cantū vērum nīl proficiente, calamum dēposuit, rēte in mare dēmīsit, ac plūrimōs cēpit piscēs. Sed cum ex rētī piscēs extraheret atque eōs saltantēs vidēret, ait, Ō improba animālia! dum canēbam, saltāre nōluistis: nunc autem, calamō cessante, saltūs datīs assiduōs. 

Cum forte abesset apium dominus, ingressus apiārium fūr, exsecuit favōs et alveāria compīlāvit, reversus mellārius, et alveāribus inānibus repertīs ad illa cōnstitit, et dolēns damnō suō, et quaerēns sēcum quid ageret. Intereā redeunt apiculae dē pāstū, et in illum īnfēstae involant , pungentēsque aculeīs suīs pessimē accipiunt hominem. Quī īrātus: Scelerātae, inquit, animantēs fūrem dīmīsistis intāctum, mē vērō cūrātōrem vestrum afflīgitis. 

Dīvīnātor in forō respondēbat cōnsulentibus, cum subitō nūntius illī advēnit, patēre forēs domūs ipsīus neque intus quicquam reliquum, sed omnem supellectilem esse dīrēptam. Quō perculsus animō ille exiliit, et curriculō ad aedēs suās contendit. Hunc cōnspicātus fēstīnantem quīdam: Heus tū, inquit, cum aliēnārum rērum praedictiōnēs profitērēre, cūr tuās neglēgēbās? 

Vulpēs callida in fundum quemdam noctū vēnit. Ibi multōs pullōs et gallīnās dēvorāvit. Tum autem eādem rīmā, quā inierat, revertī nōn poterat. Prīma lūce agricola fundum circumīre coepit. Multās gallīnās, quās nocte priōre vīderat, reperīre nōn potest. Mox autem vulpem aspēxit, quae humī quasi mortua iacēbat. Itaque caudam vulpis arripit. Deinde animal super mūrum dēicit. Vulpēs autem simul ac humum attigit, sine morā prōsiluit. Et priusquam agricola sē recēperat, callidum animal in tūtum pervēnit. 

Aquila celsā dē rūpe dēvolāns agnum ē grege ēripuit. Quod cum corvus videt, aemulātiōne movētur; vehementī strepitū in arietem irruit, atque unguēs in vellere ita implicat, ut sē iam mōtū ālārum nequeat explicāre. Hunc pāstōr vidēns prehendit; pennīs ālārum succīsīs, puerī praebet lūdibriō. Ingemēns corvus sēcum ait; Hei mihi! Prius aquilam mē esse putāvī: nunc vērō mē corvum esse cognōscō. Humilēs nōn dēbent potentēs ambitiōsē imitārī. 

Mūs semel cecidit in spūmam vīnī vel cervisiae, quandō bullīvit. Cattus trānsiēns audīvit Mūrem pīpantem eō quod exīre nōn potuit. Et ait Cattus: Quārē clāmās? Respondit: Quia exīre nōn valeō. Ait Cattus: Quid dabis mihi, sī tē extrāxerō? Ait Mūs: Quicquid postulāveris? Et ait Cattus: Sī tē hāc vice līberāverō, veniēs ad mē cum tē vocāverō? Et ait Mūs: Firmiter hoc prōmittō. Ait Cattus: Iūrā mihi. Et Mūs iūrāvit. Cattus Mūrem extrāxit et īre permīsit. Semel Cattus ēsurīvit et vēnit ad forāmen Mūris, et dīxit eī quod ad ipsum exīret. Dīxit Mūs: Nōn faciam. Ait Cattus: Nōnne iūrāstī mihi? Dīxit: Frāter, ēbria fuī, quandō iūrāvī. 

Contigit quod Canis voluit facere rūsticitātem suam super congregātiōnem scirpōrum, et ūnus iuncus bene stimulāvit posteriōra ipsīus. Et Canis recessit longius et super iuncōs lātrāvit. Dīxit Iuncus: Melius volō quod lātrēs mē ā longē quam coninquinēs mē dē prope. 

Senex suum asinum in prātō pāscēbat; sed hostium clāmōre subitō territus, suādēbat asinō fugere, nē possent capī: Ille lentō prōrēpēns gradū, inquit: Heus, here, putāsne victōrem bīnās clītellās tergō impositūrum? Senex negāvit. Quid ergō rēfert meā, cui serviam, dum clītellās portem meās? 

Duo hominēs ōrābant, avārus et invidus: Deus dat utrīque līberam optandī facultātem hāc conditiōne, ut quodcumque ūnus petiisset, id ipsum alter acciperet dūplicātum. Haeret diū avārus nihil putāns fore satis; petit tandem nōn pauca, et socius accipit dūplum. Invidus autem petit ut ūnō ipse prīvētur oculō, gaudēns socium ambōs esse āmissūrum. 

Ēn taedās celebrāns avium Rēgīna vocārat Forsan ad haec aliās sacra frequenter avēs. Hospitibus redolēns sē praetulit Upupa stercus, Quod fōrmōsa sibi plūs ea vīsa fuit. Ērēxisse ferunt tumidō quam pectore cristās, Prae sēsē reliquās sordida sprēvit avēs. Quae stolidē gestū sē dēfōrmante superbit, Rēgālīque suōs sanguine iactat avōs. At cui nōn tribuī pār esse Cicōnia prīmās Dīxit, olēns cui sit stercore nīdus avī. Nūllīus ex habitū, quae quemque sequātur honestās, Scīre, tibi vītae sed ratiōne licet. 

Cui erant canēs duo, is hōrum alterum ad vēnātiōnēs assuēfēcit, alterum ad custōdiam domūs. Sī quid autem praedae partum labōre vēnāticī allātum forte esset, particeps fīēbat illīus et domesticus. Ferēbat id molestē vēnāticus, et convītia ignāviae et dēsidiae faciēbat domesticō, querēbāturque dē suīs illum dēfatīgātiōnibus et sūdōre bene victitāre. Cui domesticus respondit, nōn sē accūsandum esse, sed dominum, ā quō nōn labōrēs, sed aliōrum labōre quaesīta absūmere, ēdoctus esset. 

Serviēns apud olitōrem asinus, cum perpetuīs labōribus fessō pābulum exiguum praebērētur, precibus suīs Iovem exōrāvit, ut illō dominō līberātus, ad alterum pervenīret. Ita vēnumdatus, nactus est herum figulum. Quō in servitiō, cum et lutī et vāsōrum oneribus gravārētur, minus sibi vīvendum putābat, et multō quam prius maiōribus precibus, ut līberārētur, Iovem fatīgābat, Iove igitur volente, tertiō vēniit, addictusque fuit cerdōnī. Apud quem cum quae gererentur vidēret: Heu mihi, cum gemitū inquit, quantō priōrēs servitūtēs tolerābiliōrēs erant. Nam ab hōc intelligō etiam pellī meae perīculum imminēre. 

Disceptābant dē rōbore quercus et arundō. Quercus exprōbrābat arundinī mōbilitātem et quod ea ad quamvīs exiguam auram tremeret. Arundō tacēbat. Paulō post procella furit, et quercum, quae eī resisteret, rādīcitus ēvellit; arundō autem, quae cēderet ventō, locum servat. 

Passer leporem oppressum ab aquilā, et miserābiliter ēiulantem, obiūrgābat. Ubi (inquit) est tua pernīcitās? Quid ita cessārunt pedēs? Dum garrit, ipsum accipiter inopīnantem rapit, questūque vānō clāmitantem interficit. Lepus sēmianimus in morte sōlācium habuit. Tū (inquit) quī modō sēcūrus nostra irrīdēbās mala, similī querēla mortem dēplōrās tuam. 

Dīves cum paupere iter faciēbat. Ille sūmptuōsam togam gerēbat; hic laceris vestibus membra induerat. Latrōnēs in illōs subitō incidunt; dīvitem gladiīs occīdunt, et veste spoliant; pauperem intereā neglegunt; nihil enim habet. 

Cūr tē nāte, parēns inquit, cui grandior aetās, Incēdente legī nōn via rēcta solet? Huic ait ille, sequī nōn hoc mī pappule cessem, Sī faciās rē, quod vōce requīris, idem. Prāva nocent mīrē nātīs exempla parentum, Quī sibi iūre putant illa licēre sequī. 

In causam canis urget ovem; sedet arbiter, audit. Reddat ovis pānem vult canis, illa negat. Prō cane stat mīlvus, stat vultur, stat lupus; īnstant, Pānem quem pepigit reddere, reddat ovis. Reddere nōn dēbet, nec habet quid reddere possit. Et tamen ut reddat, arbiter īnstat ovī. Ergō suum, licet īnstet hiems, pervendit amictum, Et Boream patitur vellere nūda suō. Saepe fidem falsō mendīcat inertia teste, Saepe dolet pietās crīminis arte capī. 

Ōpilio quīdam saevā lue tōtum suum gregem perdiderat. Quod cum lupus cognōvisset, ad ōpiliōnem accessit, dolōrem socium eī significāturus. Ergone vērum est (inquit) tē tantam fēcisse iactūram, tōtumque ovium gregem perdidisse? Heu! quam tuī mē miseret! Quantus est dolor meus! Grātiās agō, respondit ōpilio; videō tē calamitāte meā vehementer commōtum. Semper enim, addit canis, dolōre afficitur lupus, ubi ex aliōrum calamitāte ipse iactūram facit. 

Puer in agrīs vēnēbātur cicādās, et cum scorpiōnem capere vellet, scorpio eius simplicitātis miserēscēns, ait, Heus puer! Vīve tūtus, ac manum abstinē, sī nōn vīs tōtus perīre. Puer pāruit, et salvus abiit. 

Quīdam homō monēdulam captat; avis pedem fīlō alligat, et avem fīliō trādit. Vīta inter hominēs avī nōn grāta est; tandem illa vinculum rumpit, et lībertātem recuperat. Tum lībera in suum nīdum volat. Ēheu! vinculum rāmīs haeret, nec avis nōdum solvere valet. Inde sub mortem ita suum fātum lūget. Mē miseram! lībertās mē necāvit, ex servitūte in mortem volāvī. 

Stāre vidēns altā pāscentem rūpe Capellam, Herbida quīn vīsās haec ait arva Lupus. Quīn properēs hūc ad laetās dēscendere frondēs, Quem tibi praebuerint tam loca nūda cibum? Rēspondisse ferunt perspectā fraude Capellam Dulce salūtiferō nīl mihi plūris erit. Nempe voluptātēs est noxia cūra sequendī, Crīmen id haud paucīs exitiāle fuit. 

Ovēs conquestae sunt Leōnī dē Lupō, eō quod fūrtīvē et apertē sociās suās dēvorāvit. Leō congregāvit concilium; quaesīvit ā Porcīs et animālibus quāliter conversārētur inter illōs. Dīxērunt Porcī: Domine, Lupus cūriālis est, līberālis est et largus. Hoc dīxērunt, quod Lupus frequenter invītāvit Porcōs ad Agnōs et Ariētēs quōs rapuit. Dīxit Leō: Hoc nōn dīcunt Ovēs; audiāmus illās. Et ait ūna Ovis: Domine rēx, Lupus rapuit mihi ambōs parentēs meōs, dēvorāvit fīlium; vix egō ēvāsī. Sīc clāmāvērunt aliae Ovēs. Ait Leō: Iūdicium dētur: suspendātur, et Porcī similiter, quī dē tālī praeda scienter comēdērunt. Et factum est ita. 

Culex ad leōnem volat, et leōnī ita dicit: Egō tē nōn timeō. Tū nōn fortior es quam egō. Quid est tuum rōbur? Tū lacerās unguibus; tū mordēs dentibus; hoc quoque fēmina facit. Nōs hīc pugnābimus. Egō victor erō! Culex tubā signum pugnae dat; tum proelium committunt. Culex nārēs leōnis pungit. Circā nārēs cutis est tenera, nūllae enim comae ibi sunt. Hīc culex vulnera dat. Vulnera leōnem angunt. Leō unguibus suōs nārēs dīlaniat. Dolor leōnem vincit. Tandem clēmentiam rogat, et victōriam culicī dat. Inde culex victor āvolat. Sed arāneae vincula fugam impediunt. Et arānea victōrem ēdit. Culex haec extrēma verba ēdit: Heu! egō rēgem animālium vīcī, nunc mē vīlissimum animal dēvorat? 

Iam Mūstēla suīs languēns et tardior annīs, Nōn potis, ut Mūrēs assequerētur, erat. Ergō quaerendī praedās excogitat artem, Mūribus hāc ūtēns īnsidiāta fuit. Frūmentī fūrtim sēsē implicat illa maniplō, Hāc cōnāta cibōs fraude parāre latet. Hūc frūgēs quoniam veniunt arrōdere Mūrēs, Incautōs nūllō paene labōre capit. Cum tē dēficiunt imbellī corpore vīrēs, Cōnsiliō prūdēns ūtere, cēdet opus. 

Cervus ovī praesente lupō sīc intonat: Amplum Vās trīticī dēbēs reddere, redde mihi. Sīc iubet esse lupus, pāret timor ista iubentī. Namque diē fīxō dēbita spondet ovis. Fit mora; cervus ovem vexat dē foedere; cervō Inquit ovis: Nōn stant foedera facta metū. Mē decuit cōgente lupō quaecunque fatērī. Mē decuit fraudem pellere fraude parī. Cum timor in prōmptū sedeat, prōmissa timōris Ārent; nīl fidēī verba timentis habent. 

Duo ūnā iter faciēbant. Hōrum ūnus repertam bipennem sustulit. Tum alter hortārī, nē sīc loquerētur, ut dīceret, 'Egō bipennem invēnī,' sed sīc: 'Nōs invēnimus.' Hoc eī, quī sustulerat bipenne, nōn persuādēbātur. Mox vīsīs quibusdam, quī sē īnsequerentur cum clāmōre et concitātō cursū, esse eōs quī āmīsissent bipennem, coniiciēns, 'Periimus' inquit. At alter: "'Periī,'" inquit, "dīcēs nunc quoque, nōn 'periimus,' quīppe cum 'invēnimus' nōlueris dīcere, sed 'invēnī'." 

Vulpēs semel fuit in gallīnāriō. Supervēnērunt hominēs cum baculīs et miserābiliter fūstīgāvērunt Vulpem, quod vix per forāmen ēvāsit. Recessit ut potuit, et super cumulum faenī sē prōiēcit et gemere incēpit. Petiit Capellānum quod ad eum venīret et peccāta sua audīret. Vēnit igitur Chantecler, scīlicet Gallus, quī est capellānus bēstiārum. Aliquantulum timēns mōrēs Reinardī, ā longē sēdit. Reinardus peccāta sua cōnfitēbātur, et inter cētera rōstrum suum apposuit versus capellānum. Et ait capellānus: Quārē appropinquās mihi? Et ait Reinardus: Īnfirmitās magna mē compellit hoc facere; parcātis mihi. Iterum dīxit alia peccāta, et, ōre apertō, posuit caput versus Gallum et cēpit eum et dēvorāvit. 

Pāvō gravēs habuit cōram Iūnōne querēlās, Dicitur illa Deae propria cuius avis: Quod cum fōrmōsīs adeō sit praedita pennīs, Gutturis argūtī destituātur ope. Vōce tamen valeat cum parva volucris Aēdon, Quam sciat innumerīs haec variāre modīs. Cui, rēctē, Dea dīxit, erat pār omnia nūllī Attribuī, iūstō dēsine plūra petās. 

Vulpe gerente famem corvum gerit arbor et ēscam Ōre gerēns corvus vulpe loquente silet. Corve decore decēns, cygnum candōre peraequās. Sī cantū placeās, plūs ave quāque placēs. Crēdit avis pictaeque placent praelūdia linguae. Dum canit ut placeat, cāseus ōre cadit. Hōc fruitur vulpēs, īnsurgunt taedia corvō. Asperat in mediō damna dolōre pudor. Fellītum patitur rīsum, quem mellit inānis Glōria; vēra parit taedia falsus honor. 

Certāmen erat inter suem et canem dē pariendī facilitāte atque fortūnā. Canis quidem mīrārī sē aiēbat, sī esset animāns ūlla, quae hōc nōmine contrā sē glōriārī audēret. Tum sūs, mementō tamen, inquit, tuōs catulōs caecōs tē parere. 

Fugiēns vēnātōrēs cerva sub vīte latēbat. Mox frondibus vītis vēscī incēpit. Rāmōs vērō agitātōs vēnātōrēs videntēs sagittīs cervam cōnfēcēre. Moriēns ait, Haec meritō patior, quia vītī bene facientī nocēbam. 

Sāga quaedam et mulier dīvīnātrix, āvertere sē deōrum īrās et plācāre īnfēsta nūmina posse, profitēbātur. Quam ream quīdam fēcēre, postulantēs impietātis: causāque iūdicibus probātā, cum ad supplicium illa damnāta abdūcerētur, dē turbā quīdam irrīdēns: Heus tū, inquit, quae pollicēbāre aliīs dīvīnae īrae prōcūrātiōnem, nōn potuistī hūmānam sententiam mītigāre? 

Ēsuriēns lupus ubīque circumīvit, cibum quaerēns. Tandem audit, intrā casam rūsticam, puerum plōrantem et mātrem minantem, nī dēsinat, lupīs eum sē velle proiicere. Lupus, hōc dictō ad spem cibī excitātus, tōtum diem adstitit, expectāns, dum puerum māter proiiceret. Sed vesperī haec reconciliāta puerō eīdem blandiēbātur et Mī pūpule (inquit) bonō sīs animō. Lupum, sī vēnerit, obtruncābimus. Tum lupus trīstis et dēceptus, In istā domō (inquit) aliter loquuntur, aliter sentiunt. 

Stulta vidēns Aquilam raptāre Monēdula praedam Agnum, spērat idem sē quoque posse sequī. Sed gregis illa ducī dum sublātūra per aurās Involat, implicitīs unguibus haeret avis. Ā custōde gregum quae cum iam capta fuisset, Accipit hanc dōnō patre dicante puer. Ille vacāns lūdō quā deinceps sustinet ūtī, Hanc Aquilae poenam pār sibi vīsa luit. 

Dum vulpēs aquilam prō raptā prōle perungit Melle precum, praedam reddere nescit avis. Praeda gemit nīdīque timet cibus esse gulōsī, Sed redimit nātōs ūtilis arte parēns. Arboreum zōnat stipulīs et vīmine truncum, In stipulam doctō dīrigit ōre facem. In pullōs aquilae coniūrat cōpia fūmī. Hanc tamen et vulpem prōvida pācat avis. Nōn sit quī studeat, quia maior, obesse minōrī, Cum bene maiōrī possit obesse minor. 

Subita aura sustulit crīnēs mentītōs calvī equō vectī. Comitēs rīdent: ipse quoque rīdēns ait; Quid mīrum est sī crīnēs, quī nōn erant meī, abiērunt? Illī enim abierant, quī prius nātūrā meī fuerant. 

Dēlāpsum in puteum canem olitor servāre et rētrahere cupiēns, dēmīsit et eōdem sē ipse. Canis veritus nē dēscendisset sibi nocendī grātiā, et ut suffōcāret dēmersum, dentibus illum petere, et morsū lacerāre. Tum saucius olitor cum dolōre: Iūre mihi, inquit, hoc accīdisse fateor. Cūr enim auctōrem ipsum sibi interitūs egō servāre voluī? 

Conductās pretiō quās Carbōnārius aedēs Incolit, hīs spatiī est ārea lāta suī. Occupet ut sēcum Fullōnem invītat eāsdem, Cui quae sunt, spatiō tēcta capāce carent. Hoc fierī Fullō sine damnō posse negābat, Et causam cūr sīc sentiat, esse rēfert: Nam fore quae tēcum spērem commercia, dīxit; Quae nōn esse brevī vāna futūra putem? Cum, mea quās purīs pulchrē manus ēluat undīs Rēs mihi fūlīgō tē maculante notet? Nōn hōs, discordant quī mōribus, ūtile iungī, Est paribus iungī rēs modō tūta parēs. 

Volucrēs celēbrāvērunt cōnsilium, ut ēligerent sibi rēgem. Dīxitque ūna: Ēligāmus Columbam quae animal simplex est, quia nec picat, nec laniat, nec dēvorat. Fēcērunt autem sīc. Columba vērō simpliciter inter pullōs suōs conversābātur. Dīxērunt Volucrēs: Rēx noster nihil valet, quia nec percutit, nec laniat. Dēpōnāmus eum et ēligāmus Mīlvum. Et factum est ita. Mīlvus vērō, cōnstitūtus rēx, ūnō diē cum rōstrō suō et unguibus laniāvit ūnum pullum et dēvorāvit, posteā alium et tertium, et cētera. 

Vir quīdam verberibus castīgābat servum maximē ob pīgritiam. Hic clāmāre coepit: Cūr mē verberās? Nihil enim fēcī. At propter id ipsum, respondit herus, tē verberō, quod nihil fēcistī. 

Ut ratiōne parī fortūnae mūnera sūmant, Sūmunt foedus ovis capra iuvenca leō. Cervus adest; cervum rapiunt; leō sīc ait: Hēres Prīmae partis erō, nam mihi prīmus honor, Et mihi dēfendit partem vīs prīma secundam, Et mihi dat maior tertia iūra labor. Et pars quārta meum, nisī sit mea, rumpit amōrem. Pūblica sōlus habet fortior, īma premēns. Nē fortem societ fragilis, vult fābula praesēns. Nam fragilī fīdus nesciet esse potēns. 

Fīcus diū multīs avibus adversus sōlis calōrem hospitium umbrōsum et adversus famem praeclārōs frūctūs largē praebuerat. Tandem fulmen fīcum ferit, folia adūrit, frūctūs perdit. Prōtinus avēs procul āvolāvērunt, neque ūlla posteā rāmōs revīsit āridōs. Quem fortūna dēseruit, eum adulātōrēs quoque dēseruērunt. 

Trēs dēbēre sibi modiōs Canis ōre protervō Frūmentī longō tempore fingit Ovem. Cumque Lupō Accipiter testēs, et Mīlvius adsunt, Sē dēbēre metū victa fatētur Ovis. Fēcerat hoc mendāx plānum testantibus illīs, Rem licet hanc falsō fingeret ōre Canis. Ante suās ergō tōnsūrae tempora lānās Vēndit, ut hāc pretium conditiōne paret. Quō frūmenta darī quamvīs indēbita possint, (Sīc quia poscentī pacta fuisset) Ovī. Quī malus est, praebet cui magna potentia vīrēs, Hōc īnsōns etiam saepe premente dolet. 

Iuvenis quīdam Zenōnem philosophum aliquamdiū audīverat. Deinde praeceptīs philosophiae īnstrūctus domum rediit. Tum pater eius, Quid (inquit) fīlī, tē Zenō docuit? Fīlius respondit, Id, pater, ut spērō, ex vītā meā perspicere poteris. Ad haec pater, īrā mōtus, arrēptō baculō, tergum eius graviter verberāvit. Fīlius aequō animō verbera accēpit, placidēque dīxit, Docuit mē Zenō nunquam patrī īrāscī. 

Contigit quod animālia invītāta sunt ā Leōne ad magnum prandium. Fuit invītātus Mūrilegus. Quaerēbat Leō quid libentius comederet, volēns singulīs satisfacere. Et ait: Rattōs et mūrēs. Cōgitāvit Leō: Nisī omnēs habērent dē hōc ferculō, esset vīlānia. Tandem facit venīre ferculum generāle dē rattīs, et Cattus optimē comedit. Aliī murmurāvērunt, dīcentēs: Fi, fi! Quid appōnitur nōbīs? Et tōtum prandium propter hoc maculātum est. 

Dum rigidō fodit ōre fimum, dum quaeritat ēscam, Dum stupet inventā iaspide gallus, ait: "Rēs vīlī pretiōsa locō nātīque nitōris, Hāc in sorde iacēns nīl mihi messis habēs. Sī tibi nunc esset quī dēbuit esse repertor, Quem līmus sepelit, vīveret arte nitor. Nec tibi conveniō, nec tū mihi, nec tibi prōsum, Nec mihi tū prōdēs, plūs amō cāra minus." Tū, gallō stolidum; tū, iaspide pulchra sophiae Dōna notēs; stolidō nīl sapit ista seges. 

Pelle Leōnīnā quia sē vēlārat Asellus, Hāc hominēs pariter fraude feraeque pavent. Dēceptī speciē crēdēbant esse Leōnem, Digna gravī rēs haec vīsa timōre fuit. At prōdunt Asinum longae spectantibus aurēs, Quī stolidē tālī mōre superbus erat. Agnitus unde gravēs pistrīnī ferre labōrēs Cōgitur, hanc poenam facta proterva movent. Praebeat indignīs ut quondam tempus honōrēs Dēdecus hīs subitō, quod fuit ante, redit. Arroget ut vānam sibi stulta superbia laudem, Fraude patente tamen laus ea crīmen erit. 

Corvus gallīnae grātulābātur quod tot ōva pareret, et eī totiēs pullī nāscerentur. Vae mihi! inquit gallīna; nam dominus meus vorat et ōva et pullōs, aut aliīs comedendōs vēndit; ita causam dolōris potius quam gaudiī memorās. 

Tempestāte domī quīdam cōgente latēbat Rūsticus, haec ergō longa quod esset hiems: Et mactāvit Ovēs, et quōrum servit arātrō Rōbur, ut inde cibōs comparet ille, Bovēs. Illa Canēs fierī cautī cum forte vidērent, Mōlīrī celerem cōnstituēre fugam. Posse vidērentur quod nōn spērāre salūtem Hīc, ubi nōn essent corpora tūta Boum. Quōrum conveniēns tamen ūsibus esset arandī, Quō sint assiduē rūra colenda, labor. 

Leō taurum ad cēnam vocāvit. Amīce (inquit) hodiē mēcum, sī placeat, cēnābis. Assentītur taurus, et in spēluncam introit; nūllam autem cēnam vīdit, sed lebētēs multōs, magna verua parāta cōnspēxit. Iuvencus īlico ēgreditur, et leōnī, cūr abīret, rogantī, haud īnfacētē respondit: Quia īnstrūmenta, ad taurum coquendum, parāta videō. 

Dum fora fēstīnus lucrō petit, īnstat asellō Īnstitor et pressum pondere fūste premit. Ille necem spērat nece prōmittente quiētem, Sed nece complētā vīvere poena potest. Nam cum bella facit et tympana pellis asellī, Hic lassātur et haec pulsa tonante manū. Cui sua vīta nocet, caveat sibi rumpere vītam. Nōn nece, sed meritī iūre quiēscit homō. 

Cum servus nēquam Sōcratī male dīceret, uxōrem dominī quī corrūpisset suī, idque ille scīret nōtum circumstantibus, "Placēs tibi" inquit "quia cui nōn dēbēs placēs; sed nōn impūne, quia cui dēbēs nōn placēs." 

Quō teneātur, eget nīl ausa secāre secūris. Armet eam lūcus, vir rogat; ille facit. Vir nemus impugnat lassāns in caede secūrim. Arboris omne genus ūna ruīna trahit. Lūcus ait: "Pereō. Mihimet sum causa perīclī, Mē necat ex dōnō rūstica dextra meō." Unde perīre queās, hostem mūnīre cavētō. Quī dat quō pereat, quem iuvat hoste perit. 

Lūcius in amne quōdam vīvēns, pulchritūdine, magnitūdine, rōbore cēterōs eiusdem flūminis piscēs longē superābat, unde omnēs eum admīrābantur maximumque eī tribuēbant honōrem. Itaque superbīre maiōremque prīncipātum appetere coepit. Relīquit igitur amnem, in quō multōs annōs rēgnāverat, atque ingressus est mare, ut etiam in hōc imperāret. Sed cum offenderet delphīnum mīrae magnitūdinis, quī in illō rēgnābat, adeō perterritus est, ut celeriter in amnem suum refugeret, quem nunquam dēnuō relinquere ausus est. 

Cornīx semel, vidēns sē turpem et nigram, conquesta est Aquilae. Aquila dīxit eī quod mūtuō reciperet plūmās dē dīversīs avibus. Fēcit sīc. Accēpit dē caudā Pāvōnis, dē ālīs Columbae, et, sīcut sibi placuit, dē cēterīs avibus. Cornīx, vidēns sē ōrnātam, coepit dērīdēre et inclāmāre contrā aliās avēs. Vēnērunt igitur avēs, et conquerēbantur Aquilae dē superbiā Cornīcis. Respondit Aquila: Accipiat quaelibet avis suam pennam, et sīc humiliābitur. Quō factō, Cornīx relicta est turpis et nūda.

Rēs cūrante Cocō solitās intrasse culīnam Dicitur, et pecudis cor rapuisse Canis. Quem Cocus hāc sērō fugientem vōce secūtus: Haec impūne fugae nunc ope fūrta facis: Cautius ut redeās tamen observābere praedō, Nōn adimis, sed dās crēde cor ipse mihi. Quae nocuēre docent, cautōsque perīcula reddunt, Et melius flammās ustus ab igne cavet. 

Premente partū scrōfa cum gemeret iacēns. Accurrit lupus et obstētrīcis partibus sē posse fungī dīxit, prōmittēns opem. Quae vērō nōsset pectoris fraudem improbī, suspectum officium repudiāvit maleficī et "Satis est" inquit "sī recēdis longius." Quodsī perfidiae sē commīsisset lupī, parī dolōre fāta dēflēsset sua. 

Aequārī vult rāna bovī, tumet ergō; tumentī Nātus ait: "Cessā, prae bove tōta nihil." Rāna dolet meliusque tumet; premit ille tumentem: "Vincere nōn poteris, victa crepāre potes." Tertius īrātam vexat tumor; illa tumōris Cōpia findit eam; guttura rupta patent. Cum maiōre minor cōnferrī dēsinat et sē Cōnsulat et vīrēs temperet ipse suās. 

Duo puerī in hortō ambulābant. Cavēte, hortulānus monēbat, nē apēs turbētis; aculeum eae habent. Mē quidem nūlla apēs unquam laesit, puerōrum alter respondēbat magnā audāciā ad alveārium accurrēbat. At repente acūleōs maximōsque inde dolōrēs sentiēbat. Alterum, quī hortulānō obtemperāverat, apēs nōn laedēbant. Uter fuit prūdentior? 

In quōdam refectōriō fuit quīdam Mūrilegus, quī omnēs Mūrēs, exceptō ūnō magnō Rattō, cēpit et interfēcit. Cōgitāvit Cattus quāliter Mūrem illum magnum dēciperet et dēvorāret. Tandem fēcit sibi rādī corōnam; induit cucullam et fēcit sē monachum, inter aliōs monachōs sēdit et comēdit. Vidēns hoc, Rattus gāvīsus est, crēdēns quod nōllet eī nocēre. Saltāvit igitur Rattus hūc et illūc, et Cattus dissimulāns oculōs suōs ā vānitāte āvertit. Tandem sēcūrē Rattus appropinquāvit ad Cattum. Cattus vērō cum unguibus virīliter Rattum cēpit et firmiter tenuit. Dīxit Rattus: Quārē tālem crūdēlitātem facis? Quārē mē nōn dīmittis? Nōnne monachus factus es? Dīxit Cattus: Nunquam ita bene praedicābis quod tē dīmittam, frāter: quandō volō, sum monachus; quandō volō, sum canonicus. Et dēvorāvit Rattum. 

Ō mea dā nōbīs Vulpēcula, Sīmius inquit, Particulam caudae, cui grave pendet onus. Fāc vestīre sinās tālī vēlāmine natēs, Hōc, ait, acceptō mūnere grātus erō. Illa rēfert: tantam sī caudam nacta fuissem, Esset ut hanc plaustrō pōne necesse vehī: Nōn ūnō tamen inde pilō vestītior īrēs, Nātibus incēdās nūdus ut ūsque tuīs. Grandis opum quamvīs nōn cōpia dēsit avārīs, Inde tamen miserīs ferre gravantur opem. 

Cum dē fortūnīs quīdam quererētur suīs, Aesōpus fīnxit cōnsōlandī hoc grātiā. "Vēxāta saevīs nāvis tempestātibus inter vēctōrum lācrimās et mortis metum, faciem ad serēnam ut subitō mūtātur diēs, ferrī secundīs tūta coepit flātibus nimiāque nautās hilaritāte extollere. Factus perīclīs sīc gubernātor sophus: "Parcē gaudēre oportet et sēnsim querī, tōtam aequē vītam miscet dolor et gaudium." 

Terra tumet; tumor ille gemit gemitūque fatētur Partum; paene perit sexus uterque metū. Cum tumeat tellus, mōnstrat sē mōnstra datūram. Horrent et trepidant et prope stāre cavent. In rīsum timor ille redit, nam turgida mūrem Terra parit; iocus est quod timor ante fuit. Saepe minus faciunt hominēs, quī magna minantur. Saepe gerit nimiōs causa pusilla metūs. 

Vulpēs, cum fugārētur ā cane, et iamiam esset capienda, nec ūllam aliam evādendī viam invenīre sē posse cognōsceret: Quid mē, inquit, Ō canis, perdere cupis, cuius caro tibi ūsuī esse nōn potest? Cape potius leporem illum (nōn procul enim lepus aberat) cuius carnem suāvissimam mortālēs esse commemorant. Canis igitur mōtus cōnsiliō vulpis, omissā vulpe, leporem īnsecūtus est, quem tamen ob incrēdibilem eius vēlōcitātem capere nōn potuit. Paucīs post diēbus lepus, conveniēns vulpem, vehementer eam accūsābat (verba enim eius audierat) quod sē canī dēmōnstrāsset. Cui vulpēs: Quid mē accūsās, lepus, quae tantopere tē laudāvī. Quid dīcerēs, sī mē vituperāssem? Haec indicat fābula multōs mortālēs sub laudātiōnis speciē aliīs perniciem machinārī. 

Īsengrīmus semel voluit esse monachus. Magnīs precibus obtinuit quod Capitulum cōnsēnsit; corōnam, cucullam et cētera monachālia suscēpit. Tandem posuērunt eum ad litterās; dēbuit addiscere Pater Noster, et semper respondit Agnus vel Ariēs. Docuērunt eum ut respiceret ad Crucifīxum, ad sacrificium, et ille semper dīrēxit oculōs ad ariētēs. 

Pērās imposuit Iuppiter nōbīs duās: propriīs replētam vitiīs post tergum dedit, aliēnīs ante pectus suspendit gravem. Hāc rē vidēre nostra mala nōn possumus; aliī simul dēlinquunt, cēnsōrēs sumus. 

Posse ministeriō nostrō indignantia spērās Membra cibō dīcunt improbe Venter alī? Nōn ita fīet, amās sūdantibus ōtia nōbīs, Fās erit idcircō dēstituāre cibīs. At dum Membra negant alimentum imprōvida Ventrī, Corporis hinc virtūs facta cadūca fuit. Paenitet invidiae sīc Membra dolentia sērō, Est quibus hōc ausū vīta coācta morī. Seditiōsa gravī damnō discordia cīvēs Afficit, hīs sociam cum fera turbat opem. 

Arta lupum cruciat via gutturis osse retentō. Mendīcat medicam multa datūrus opem. Grūs prōmissa petit dē faucibus osse revulsō. Cui lupus: "An vīvis mūnere tūta meō? Nōnne tuum potuī morsū praecīdere collum? Ergō tibi mūnus sit tua vīta meum." Nīl prōdest prōdesse malīs; mēns prāva malōrum Immemor acceptī nōn timet esse bonī. 

Busardus in nīdō Accipitris prōiēcit ūnum ōvum, et inde creātus est pullus. Aliī pullī nōbilēs fimum fēcērunt extrā nīdum. Sed pullus Busardī semper maculāvit nīdum suum. Quod advertēns Accipiter ait: Quis est quī nīdum maculat? Tandem dīxērunt eī pullī dē pullō Busardī. Quod attendēns Accipiter cēpit fīlium Busardī, et extrā nīdum prōiēcit, dīcēns: Dē ōvō tē ēdūxī; dē nātūrā nōn potuī; et cōnfrāctus est tōtus. 

Saeva suō Tubicen irrītāns proelia cantū Captus ab hoste, mihi parce misertus, ait. Mē quoniam cecidit nēmō caedente tuōrum, Cui nōn arma, nisī dīxeris esse tubam. At magis hōc est tē perimendī iūsta cupīdō, Esse rudem bellī quod liquet, hostis ait. Et tamen ad pugnās aliōrum pectora cantū Exstimulās, dignum rēs ea morte probat. 

Lupus piscis erat in amne quōdam, quī pulchritūdine, magnitūdine, et rōbore cēterōs eiusdem fluviī piscēs excēdēbat. Unde cūnctī eum admīrābantur et tamquam rēgem praecipuō prōsequēbantur honōre. Quārē in superbiam ēlātus maiōrem prīncipātum coepit appetere. Relictō igitur amne, in quō multōs annōs rēgnāverat, ingressus est mare, ut eius rēgnum sibi vendicāret. Sed offendēns delphīnum mīrae magnitūdinis, quī in illō rēgnābat, ita ab illō īnsectātus est, ut aufugiēns vix amnis ōstium ingrederētur, unde amplius nōn est ausus exīre. Haec fābula nōs admonet, ut rēbus nostrīs contentī, ea nōn appetāmus, quae nostrīs vīribus sunt longē maiōra. 

Homō in perīclum simul ac vēnit callidus, reperīre effugium quaerit alterīus malō. Cum dēcidisset volpēs in puteum īnscia et altiōre clauderētur margine, dēvēnit hircus sitiēns in eundem locum. Simul rogāvit, esset an dulcis liquor et cōpiōsus, illa fraudem mōliēns: "Dēscende, amīce; tanta bonitās est aquae, voluptās ut satiārī nōn possit mea." Immīsit sē barbātus. Tum volpēcula ēvāsit puteō, nīxa celsīs cornibus, hīrcumque clausō līquit haerentem vadō. 

Canis per flūmen natāns frustum carnis ōre ferēbat. Cum carnis imāgō in undīs appāret, canis avidus illam appetit, quasi alterum frustum esset. Sed dum aperit ōs, ut illud quoque arriperet, id quod tenēbat, āmittit. 

Quīdam per agrōs dēvium carpēns iter AVĒ exaudīvit, et morātus paululum, adesse ut vīdit nēminem, cēpit gradum. Iterum salūtat īdem ex occultō sonus. Vōce hospitālī cōnfirmātus restitit, ut, quisquis esset, pār officium reciperet. Cum circumspectāns errōre haesisset diū et perdidisset tempus aliquot mīlium, ostendit sēsē corvus et supervolāns AVĒ ūsque ingessit. Tum sē lūsum intelligēns "At male tibi sit" inquit, "āles pessime, quī fēstīnantis sīc dētinuistī pedēs." 

Asinus sale onustus fluvium trānsiit et titubāns in aquam dēcidit. Cum surgeret, onus nōn nihil levātum esse sēnsit; sal enim in aquā dēlicuerat. Quā rē gāvīsus, cum posteā spongiīs onustus ad fluvium accēderet, spērāvit, sī rūrsus collāberētur, fore ut onus fieret levius. Quārē dē industriā lāpsus est. Spongiīs autem madefactīs exsurgere nēquīvit ideōque onerī succumbēns miserē in aquā periit. 

Aurīga interrogābat currum, quārē rota, quae erat dēterior, strīdēret, cum cēterae idem nōn facerent. Cui currus: Aegrōtī, inquit, semper mōrōsī, et quaerulī esse cōnsuēvērunt. Haec indicat fābula, mala solēre hominēs ad querimōniam semper impellere. 

Tortūca, manēns in locīs ūmidīs et profundīs, rogāvit Aquilam, quod portāret eam in altum. Dēsīderāvit enim vidēre campōs, collēs et montēs et nemora. Aquila adquiēvit, Tortūcam in altum portāvit, et dīxit Tortūcae: Vidēs iam quae nunquam vīdistī, montēs et vallēs et nemora. Dīxit Tortūca: Bene videō; māllem tamen esse in forāmine meō. Et ait Aquila: Sufficit haec omnia tibi vīdisse. Dīmīsit eam cadere, et tōta cōnfrācta est. Sīc est quī stultus scandit pernīcibus ālīs; incidit ā scālīs in loca plēna malīs. 

Cursū volucrī, pendēns in novāculā, calvus, comōsā fronte, nūdō occipitiō, quem sī occupāris, teneās, ēlāpsum semel nōn ipse possit Iuppiter reprehendere, occāsiōnem rērum significat brevem. Effectūs impedīret nē sēgnis mora, fīnxēre antīquī tālem effigiem Temporis. 

Semel Lupus ferē ex ūnō osse strangulābātur. Quaesītus fuit medicus. Dīxērunt servientēs: Cicōnia habet longum rōstrum et poterit os ā gutture extrahere. Quaesīta est Cicōnia; mercēs magna est prōmissa. Vēnit et os ā gutture extrāxit. Mercēdem quaesīvit. Lupus nihil dare voluit, dīcēns: Nōnne, quandō caput tuum fuit in ōre meō, potuī tē interficere? Nōnne sufficit tibi quod permīsī tē vīvere? Sīc rūsticī et pauperēs, quandō serviunt, nūllam mercēdem habēre possunt. Dicit enim dominus: Homō meus es; nōnne magnum est, sī tē nōn excoriō, sī tē vīvere permittō? 

Equī complūrēs ad circēnsēs lūdōs fuerant adductī pulcherrimīs phalerīs ōrnātī, praeter ūnum, quem cēterī ut incultum et ad huiusmodī certāmen ineptum irrīdēbant, nec umquam victōrem futūrum opīnābantur. Sed ubi currendī tempus advēnit et datō tubae signō cūnctī ē carceribus exiliēre, tum dēmum innōtuit quantō hic paulō ante irrīsus cēterōs vēlōcitāte superāret. Omnibus enim aliīs post sē longō intervāllō relictīs, palmam assecūtus est. Fābula indicat nōn ex habitū sed ex virtūte hominēs iūdicandōs. 

Quīdam flūmen trāiectūrus, equō īnsīdēns nāvem cōnscendit. Cum quis causam percontarētur: Fēstīnō, inquit. 

Stēllae certābant dē prīncipātū; suum quaeque splendōrem laudābat. Dum certant, appāret sōl; omnēs ēvānēscunt. 

Aquila in altissimā arbore nīdulāta, catulōs cunīculī, quī longē illīc pāscēbantur, in ēscam pullōrum suōrum rapuerat, quam cunīculus blandīs ōrābat verbīs, ut suōs sibi fīliōs restituere dignārētur. At illa eum, ut pusillum et terrestre animal et ad sibi nocendum impotēns, arbitrāta, eōs in cōnspectū mātris unguibus dīlacerāre, et pullīs suīs epulandōs appōnere nōn dubitāvit. Tunc cunīculus fīliōrum morte commōtus, hanc iniūriam minimē impūnītam abīre permīsit: arborem enim, quae nīdum sustinēbat, rādīcitus effōdit. Quae levī impulsū ventōrum prōcidēns, pullōs aquilae adhūc implūmēs et involūcrēs in humum dēiēcit, quī, ā ferīs dēpāstī, magnum dolōris solātium cunīculō praebuērunt. Haec indicat fābula nēminem potentiā suā frētum imbēcilliōrēs dēbēre dēspicere, cum aliquandō īnfirmiōrēs potentiōrum iniūriās ulcīscantur. 

Quaedam avis dicitur sānctī Mārtīnī in Hispānia, parvula ad modum rēgulī. Haec gracilēs habet tībiās ad modum iuncī et longās. Contigit quod, sōle calente, circā fēstum sānctī Mārtīnī, prōiēcit sē iuxtā arborem ad sōlem, et ērēxit tībiās suās, dīcēns: Eia! sī caelum iam caderet, ipsum sustinērem super tībiās meās. Et cecidit folium ūnum iuxtā, et avis exterrita ēvolat, dīcēns: Ō sāncte Mārtīne, cūr nōn succurris aviculae tuae? 

Alexander ōlim cum pīrātā collocūtus, Quō (inquit) iūre mare īnfēstās? Eōdem, quō tū terrās, respondit ille. Egō autem latrō vocor, quod mihi ūna sōlum nāvicula est: tū victor appellāris, quod classēs et exercitūs habēs. Victōrum enim et pīrātārum maleficia differunt nōn meritīs, sed magnitūdine. 

Caedēbat quīdam ligna iuxtā fluvium. Labōrantī excidit secūris et in flūmine dēmersa est. Tum ille, inops cōnsiliī, in rīpā adsidēns, dēflēre fortūnam suam et miserē lāmentārī coepit. Mercurius autem, cum querēlās illīus cognōvisset, hominis miseritus, ex aquā ēmersus, eī retulī secūrim, nōn eam quidem, quam āmīserat, sed auream, hominemque interrogāvit, haecine esset, quam perdidisset. Cum suam illam esse negāret, Mercurius alteram argenteam extulit: sed cum nē hanc quidem agnōsceret lignātor, ferream postrēmō prōtulit, quam laetus homō suam esse dīxit. Quā probitāte dēlectātus deus omnēs secūrēs hominī dōnat. 

Quī fert malīs auxilium, post tempus dolet. Gelū rigentem quīdam colubram sustulit sinūque fōvit, contrā sē ipse misericors; namque, ut refecta est, necuit hominem prōtinus. Hanc alia cum rogāret causam facinoris, respondit: "Nē quis discat prōdesse improbīs." 

Agricola quīdam ad Poētam accēdēns, cuius agrōs colēbat, cum eum inter librōs sōlum offendisset, interrogāvit eum quō pactō ita sōlus vīvere posset? Cui ille: Sōlus, inquit, tantum esse coepī, postquam tē hūc contulistī. Haec indicat fābula, ērudītōs virōs, quī doctissimōrum virōrum turba continuē stīpantur, tunc sōlōs esse, cum inter illiterātōs hominēs fuerint. 

Cicōnia semel rixāta est cum uxōre suā et cum rōstrō oculum extrāxit. Verēcundāta Cicōnia, quod tālem iniūriam intulerit, in aliam regiōnem volāre cēpit. Obviāvit eī Corvus et quaesīvit causam itineris. Cicōnia dīxit quod cum rōstrō oculum uxōris extrāxit. Respondit Corvus: Nōnne adhūc habēs idem rōstrum? Dīxit Cicōnia quod sīc. Quārē igitur fugis, quoniam, ubicumque fueris, semper rōstrum tuum tēcum portās? 

Colōnus quīdam, homō piger et iners, ignāviam suam semper excūsābat, culpamque in aliōs cōnferēns exclāmābat, Nēmō mē adiuvat: adiūtōre opus est. Vīllicus, quī querēlam audīverat, Quid est? (inquit) Decem habēs adiūtōrēs. Minimē vērō, respondit colōnus. Tum vīllicus, Sustolle (inquit) manūs tuās. Nōnne decem habēs digitōs? Hīs sī gnāviter ūtēris, nunquam tibi dēerunt adiūtōrēs. 

Homō quīdam reversus in patriam, unde aliquot abfuerat annōs, ubīque glōriābātur iactābatque praeclāra sua facinora. Inter alia narrābat in īnsulā Rhodō saliendō sē vīcisse optimōs in hāc exercitātione artificēs. Ostendēbat etiam spatiī longitūdinem, quam praeter sē nēmō potuisset saltū superāre, cuius saltūs testēs sē habēre ūniversōs Rhodiōs dicēbat. Tum ūnus ex adstantibus: Heus tū (inquit), sī vēra narrās, nihil opus est istīs testibus. Hīc Rhodum esse putā, hīc saltā. 

Volpem rogābat partem caudae sīmius, contegere honestē posset ut nūdās natēs; cui sīc maligna: Longior fiat licet, tamen illam citius per lutum et spīnās traham, partem tibi quam quamvīs parvam impartiar. 

Mordāciōrem quī improbō dente appetit, hōc argūmentō sē dēscrībī sentiat. In officīnam fabrī vēnit vīpera. Haec, cum temptāret sī qua rēs esset cibō, līmam momordit. Illa contrā contumāx, "Quid mē," inquit, "stulta, dente captās laedere, omne adsuēvī ferrum quae corrōdere?" 

Luscinia, ab accipitre famēlicō comprehēnsa, dummodo sē ab eō dēvorandam esse intelligeret, blandē eum rogābat, ut sē dīmitteret, pollicita prō tantō beneficiō ingentem mercēdem sē relātūram. Cum autem accipiter eam interrogāret, quid grātiae sibi referre posset. Aurēs, inquit, tuās mellifluīs cantibus dēmulcēbō. At egō, inquit accipiter, mālō mihi ventrem dēmulceās. Sine tuīs enim cantibus vīvere, sine cibō nōn possum. Haec fābula innuit ūtilia iūcundīs antepōnenda. 

Mūrēs, in pariete cavō commorantēs, diū contemplābantur fēlem, quae capite dēmissō et trīstī vultū placidē recumbēbat. Tunc ūnus ex iīs: Hoc animal (inquit) admodum benignum et mīte vidētur esse. Quid sī alloquar et familiāritātem cum illō contraham? Quae cum dīxisset et propius accessisset, ā fēle captus et dīlacerātus est. 

Mediā hieme asinus frīgoris impatiēns vēr tepidum tenerāsque herbās dēsīderābat. Vēre tamen redeunte, redībant etiam hominum et iūmentōrum labōrēs. Deinde asinus labōris impatiēns vērīs etiam odium suscēpit, et multīs precibus aestātis adventum ōrābat. Aestās autem maiōrēs sēcum labōrēs attulit. Tunc asinus, Ō sī autumnus redīret! quotīdiē exclāmābat. Autumnī autem labōrēs omnium gravissimī erant: pōma in urbem, messēs in horrea erant portanda. Itaque hīberna frīgora autumnī labōribus potiōra vidēbantur. Nōn enim tempora annī vītam reddunt beātiōrem sed labōrēs libenter suscipere. 

Vulpēs cāsū cecidit per ūnam situlam in puteum. Vēnit Lupus et quaerēbat quid faceret ibi. Quae ait: Bone compater, hīc habeō multōs piscēs et magnōs; utinam mēcum partem habērēs! Et ait Īsengrīmus: Quōmodō possem illūc dēscendere? Ait Vulpēcula: Suprā est ūna situla; pōne tē intus, et veniēs deōrsum. Et erant ibi duae situlae; quandō ūna ascendit, alia dēscendit. Lupus posuit sē in situlam et dēscendit; Vulpēcula in aliā situlā ascendit. Et quandō obviāvērunt sibi, ait Lupus: Bone compater, quō vadis? Et ait Vulpēs : Satis comēdī et ascendō. Tū dēscende et inveniēs mīrābilia. Dēscendit miser Lupus nec invēnit aliquid nisī aquam. Vēnērunt māne rūsticī et extrāxērunt Lupum, et ūsque ad mortem verberāvērunt. 

Ībant mūlī duo sarcinīs onustī. Alter fiscōs cum pecūniā, alter saccōs hordeī ferēbat. Ille cum onere superbīret, celsam cervīcem iactat et clārum tintinnābulum in collō gerit. Comes placidō gradū sequitur. Subitō latrōnēs ex īnsidiīs advolant et mūlum, quī argentum ferēbat, ferrō vulnerant, hominēs fugant nummōsque dīripiunt. Alterīus mūlī hordeum neglēctum est. Cum igitur ille spoliātus et vulnerātus cāsum suum dēflēret: Equidem, inquit alter, gaudeō, quod contemptus sum. Egō nihil āmīsī neque vulnere laesus sum. 

Quīdam habuit cāseum in arcā, et vēnit Rattus. Incēpit eum rōdere. Cōgitāvit paterfamilias quid faceret. Tandem habitō cōnsiliō, posuit intus Mūrilegum, et ille dēvorāvit Rattum et cāseum. 

Fame coācta volpēs altā in vīneā ūvam appetēbat, summīs saliēns vīribus. Quam tangere ut nōn potuit, discēdēns ait: "Nōndum mātūra es; nōlō acerbam sūmere." Quī, facere quae nōn possunt, verbīs ēlevant, adscrībere hoc dēbēbunt exemplum sibi. 

Ōlim lepus quīdam sociōs in hunc modum allocūtus est: Vīta nostra miserrima est: assiduō enim metū terrēmur. Melius mihi vidētur vītam fīnīre. Hōc audītō succlāmant omnēs sē morī velle. Vēnērunt igitur ad lacum, sēque in aquam praecipitāre parant. Vident autem subitum aquārum tumultum, rānae enim leporum adventū territae in algās ruēbant. Tum lepus quīdam, Heu (inquit) et aliōs, ecce, vexat timor malōrum. Ferāmus vītae incommoda, ut cēterī. Mala enim levat patientia. 

Morbī mōle iacet mīlvus mātremque precātur, Ut superīs prō sē det sacra detque precēs. Māter ait: Mī nāte, deōs et sacra deōrum Laesistī; recolunt impia facta deī. Crīminis ultōres pēnsant prō crīmine poenam. Cum sacra turbārēs, poena timenda fuit. Tē cōgit timor esse pium, tē poena fidēlem. Hic timor, haec pietās cum nece sēra venit. Quī maculat vītam, mundās cūr incolit ārās? Quem sua facta premunt, cūr aliēna levant? 

Dicitur quod quīdam Haereticus in Tolōsānīs partibus in locō exaltātō praedicāvit quod vērus Deus nōn fēcit mundum vīsibilem, nec animālia, nec corpora, dīcendō: quārē faceret Deus benignus Muscās, cum sit animal immundum? Et vēnit ūna Musca, et in faciē Haereticum stimulāvit. Ille Muscam cum manū fugāvit. Illa ex alterā parte in faciē sēdit, et ille iterum fugāvit. Totiēns hinc inde in faciem Haereticī īnsiluit, quod, ex imprōvīsō vexātus, in praecipitium sē dedit, et cōnfrāctus est. Ecce quāliter Musca probāvit quod Deus eam fēcit et iniūriam creatōris suī vindicāvit. 

Quī ēvāserat canēs saucius lupus, cum sine vīribus in terrā iacēret, ā praetereunte ove petiit dē prōfluente rīvulō sibi pōtum ut afferret. "Egō facile (inquit) tum cibum invēnerō." Ovis, astūtiā intellēctā, "Sī egō pōtum attulerō (inquit), mē scīlicet prō cibō ūsūrus sit." 

Senex quīdam mortem, quae eum ē vīta raptūra advēnerat, rogābat, ut paululum differat, dum testāmentum conderet et cētera ad tantum iter necessāria praeparāret. Cui mors: cūr, inquit, nōn hāctenus praeparāstī, totiēs ā mē monitus? Et cum ille eam numquam ā sē vīsam amplius dīceret: cum, inquit, nōn aequālēs tuōs modō, quōrum nūllī iam ferē restant, vērum etiam iuvenēs, puerōs, īnfantēs quotīdiē rapiēbam, nōnne tē admonēbam mortālitātis tuae: cum oculōs hebēscere, audītum minuī, cēterōsque sēnsūs in diēs dēficere, corpus ingravēscere sentiēbās, nōnne tibi mē propinquam esse dicēbant? et tē admonitum negās? quārē ulterius differendum nōn est. Haec fābula indicat, ita vīvendum, quasi mortem semper adesse cernāmus. 

Rōscius, praeclārus iūriscōnsultus, pūblicōs lūdōs quondam spectābat. Subitō vir rūsticus occurrit. "Dā mihi," inquit, "respōnsum, Ō praeclārē Rōscī; canis dīvitis vīcīnī meum agrum intrāvit, necāvitque trēs pullōs. Quantam tū mulctam dominō canis impōnis?" "Quattuor assēs," respondit Rōscius. "Dā mihi igitur assēs," inquit vir, "tuus enim canis erat reus." "Rēs aequa est," iterum respondit Rōscius, "et libenter tibi quattuor assēs dabō. At tū prīmum numerā mihi quīnque assēs, numquam enim iūriscōnsultī sine mercēde dant respōnsa." 

Hirundō ōlim formīcās labōrantēs cōnspēxit. Diū labōrem admīrāta, Quid (inquit) agitis, formīcae? Brevī redībit hiems, respondērunt illae. Itaque aestāte grāna in horrea nostra condimus, nē fame pereāmus. Optimē habet, dīxit hirundō: prūdentiam istam et ipsa imitābor. Quō dictō, hūc illūc volitāns grāna et cibum sub tignīs in hiemem condēbat. Altera tamen hirundō, Operam (inquit) perdis. Sub adventum hiemis in aliās terrās mēcum mīgrābis et grāna ista aliīs relinquēs: nōn poteris enim ea tēcum portāre. Nōn igitur omnēs sunt omnibus imitandī. 

Dīvī ōlim legēbant sibi quisque arborem. Quercum sibi legit Iūpiter: myrtus Venerī placuit: laurus Phoebō: Herculī pōpulus. Minerva rem admīrāta, Cūr (inquit) sterilēs arborēs in tūtēlam sūmitis? Causam Iūpiter dīxit, Scīlicet indignum deō est tūtēlam suam frūctū vēndere. Mihi quidem, respondit Minerva, olea grātior est propter frūctum. Tum Pater deōrum atque hominum, Ō nāta (inquit), meritō sapiēns esse dīcēris. Stulta enim est glōria, nisī id, quō glōriāmur, ūtile est. 

Adversus omnēs fortis vēlōcēs ferās canis cum dominō semper fēcisset satis, languēre coepit annīs ingravantibus. Aliquandō obiectus hīspidī pugnae suīs, arripuit aurem; sed cariōsīs dentibus praedam dīmīsit rictus. Vēnātor dolēns canem obiūrgābat. Cui senex contrā Lacōn: "Nōn tē dēstituit animus, sed vīrēs meae. Quod fuimus, laudā, sī iam damnās, quod sumus." 

Contigit quod quīdam Paterfamilias habuit duodecim Ovēs. Voluit peregrīnārī et commendāvit Ovēs suās Īsengrīmō, id est Lupō, compatrī suō. Et compater iūrāvit quod bene cōnservāret eās. Profectus est statim. Īsengrīmus interim cōgitāvit dē Ovibus et ūnō diē comēdit dē ūnā, alterā diē dē aliā, ita quod vix trēs invēnit Paterfamilias, quandō reversus est. Quaerēbat ā compatre quid factum fuerit dē aliīs Ovibus. Respondit Īsengrīmus quod mors ex temporālitāte vēnit super eās. Et dīxit Paterfamilias: Dā mihi pellēs; et inventa sunt vestīgia dentium Lupī. Et ait Paterfamilias: Reus es mortis; et fēcit Lupum suspendī.

ī long in prōsit before caesura):

Fōns nitet argentō similis; sitis ārida cervum Hūc rapit, haurit aquās, sē speculātur aquīs. Hunc beat, hunc mulcet rāmōsae glōria frontis. Hunc premit, hunc laedit tībia macra pedum. Ecce canēs, tonat īra canum; timet ille, timentī Fit fuga; culpātī crūris adōrat opem. Silvae claustra subit, cornū retinente morātur, Fīunt causa gravis cornua longa necis. Spernere quod prōsit et amāre quod obsit ineptum est. Prōdest quod fugimus, et quod amāmus obest. 

Ludovīcus, rēx Gallōrum, fidem maximam habēbat eī generī hominum, quī astrologī vocantur, quod mōtū stēllārum imbrēs ventōsque praedīcere solent. Rēx, quī multum in vēnātiōnibus erat, aliquandō dum magnum cervum canibus per silvās agitat, celerī equō longē ante omnēs sociōs praetervectus est. Intereā caelum nūbibus obscūrātur, gravisque imber cum multā grandine in terram dēcidit. Rēx igitur, quod parvam casam inter arborēs videt, tempestātis perfugium petit. Tum ubi is graviter incūsābat indoctōs illōs astrologōs, "Nūlla tamen tempestās," respondit agricola cuius casa erat, "mē incautum excipit; semper enim meus asinus, quī frūgēs hortī ad forum portāre solet, vōce raucā imbrem mihi praedīcit." "Nīmīrum," cum rīsū respondit rēx, "sī tuus asinus tam bonus astrologus est, meōs astrologōs posthāc in numerō asinōrum habēbō." 

Midās, rēx Phrygiae, quod ōlim Bacchō placuerat, ēgregiō mūnere ā deō dōnātus est. "Dēlige, rēx magne," inquit deus, "id quod maximē cupis; hōc tibi libenter dabō." Tum vir avārus mīrum dōnum impetrāvit, omnia enim quae suō corpore tangēbat in aurum mūtāta sunt. Prōtinus rēx laetus rēgiam domum percurrēbat, manūque vāsa, mēnsās, lectōs, omnia tangēbat. Inde ubi nihil lignī aut argentī in aedibus manēbat, grātiās prō tantō beneficiō Bacchō persolvit. Tandem labōre fessus cēnam poscit, avidīsque oculīs dapēs splendidās lūstrat. Mox tamen ubi piscem ad ōs admovet, cibus in aurum statim mūtātus est; rēx igitur, cuius in faucibus rigida haerēbat māssa, vīnum poscit; idem ēvēnit. Tandem rēx ēsuriēns, quod nihil nec edēbat nec bibēbat complūribus diēbus, maximīs precibus Bacchum ōrat. Inde cum rīsū deus fātāle dōnum āmovet. 

Iuxtā rosam ēnātus fuerat amaranthus: hanc ergō ille admīrātur et beātam praedicat, quae aspectū adeō pulchra esset, hominibusque pariter ac diīs honōrāta, nōn minus ob odōrem quam fōrmam. Cui illa: Egō quidem, Ō amaranthe, ad breve tempus flōreō vīvōque, et licet mē nēmō dēcerpet, mea tamen speciēs decōra citō interit: tuae vērō venustātis ēlegantia perennis semperque eadem. 

Lepus sēsē dignum reputābat, quī vulpī praeferrētur, quoniam longē illam pedum pernīcitāte superābat. Tunc vulpēs: At egō, inquit, ingenium sum sortīta praestantius, quō saepius quam tū pernīcitāte tuā, canēs ēlūdō. Haec indicat fābula, corporis vēlōcitātem et vīrēs ab ingeniō longē superārī. 

Corporis eximiī fēlīx est vīsus Asellō, Quod parcē dominō nōn alerētur Equus. Cum vīlēs paleās sibi vix alimenta ministret, Quī tamen assiduō mōre fatīget, herus, At cum bella novīs exorta tumultibus essent, Ad fera ab armātō est proelia ductus Equus. Post variōs pugnae quī laesus ab hoste labōrēs, Exitiō tandem flēbiliōre perit. Ista vidēns Asinus, quam dūxerat ante beātum, Tam miserum rē nunc indice sentit Equum. Splendida saepe gravī discrīmine vīta labōrat, Optima sors igitur, quae mediōcris, erit. 

Mūstēla, cum annīs et senectā dēbilis mūrēs vēlōcēs nōn valēret adsequī, involvit sē farīnā et obscūrō locō abiēcit neclegenter. Mūs, ēscam putāns, adsiluit et comprēnsus occubuit necī; alter similiter, deinde perit et tertius. Aliquot secūtīs vēnit et retorridus, quī saepe laqueōs et mūscipula effūgerat; proculque īnsidiās cernēns hostis callidī, "Sīc valeās," inquit, "ut farīna es, quae iacēs!" 

Serpēns ingentī saxō oppressus rogāvit virum illāc iter facientem, ut ā sē onus āmōlīrētur, pollicitus, sē illī ingentem thēsaurum datūrum esse sī hoc faceret. Quod cum vir iste fēcisset, nōn modō prōmissa nōn solvit, sed hominem occīdere cōnātus est. Dum contendunt, accidit ut vulpēs trānsīret. Quae arbitra ēlēcta: Nōn possum (inquit) tantās lītēs compōnere, nisī vīderō prius, quōmodō serpēns saxō oppressus fuerit. Cum igitur vir serpentī saxum iterum imposuisset, vulpēs astūta: Ingrātum animal (inquit) sub saxō relinquendum esse cēnseō. 

Irrētit miserum gravitās annōsa leōnem, Inglaciat corpus corque senīle gelū. Īnstat aper, pēnsat veterī prō vulnere vulnus. Frontis eum tēlō taurus utrōque fodit. Saevit asellus iners et frontem calce sigillat. Haec sōlō gemitū vindicat ācta leō. Omnia quae vīcī, mē vincunt omnia; dormit Vīs mea, dormit honor, dormit honōris opus. Cui nocuī, nocet ille mihi, multīsque pepercī, Quī mihi nōn parcunt, prō pietāte nocent. Hunc timeat cāsum, quī sē nōn fulsit amīcō, Nec dare vult fēlīx, quam miser optat opem. 

Pābula dum prātō Grūs carpit et Ānser eōdem, Īnsidiās illīs quī meditētur, adest. Quō veniente levem sua pernix ōcius aufert Āla Gruem, similī nōn valet Ānser ope. Impedit hunc gravitās damnōsa, fugamque morātur, Aucupe cōnfēstim sīc capiente perit. Hostica vīs domitīs cum cīvibus occupat urbem, Prōtinus illaesō corpore pauper abit. At quī dīves opum est, hostīlēs ferre catēnās Cōgitur, et servō vincula mōre patī. 

Serpēns lacertam forte adversam prēnderat, quam dēvorāre patulā cum vellet gulā, arripuit illa prope iacentem surculum, et pertinācī morsū trānsversum tenēns avidum sollertī rictum frēnāvit morā. praedam dīmīsit ōre serpēns inritam. 

Ūnusquisque nostrum duās gestat manticās - alteram ante pectus, alteram ā tergō, utramque vitiōrum plēnam; aliōrum quidem anteriōrem, prōpriōrum vērō posteriōrem. Proptereā hominēs sua vitia omnīnō nōn vident, aliēna vērō perspicācissimē. 

Cum Iuppiter ab exōrdiō mundī singulīs animālibus mūnera quae petīssent ēlargīrētur, cochlea ab eō petiit, ut domum suam posset circumferre. Interrogāta ā Iove, quārē tāle ab eō mūnus exposceret, quod illī grave et molestum futūrum erat. Mālō, inquit, tam grave onus perpetuō ferre, quam, cum mihi libuerit, malum vīcīnum nōn posse vītāre. Fābula indicat, malōrum vicīnitātem omnī incommodō fugiendam. 

Asinus et vulpēs, societāte coniūnctī, ūnā vēnābantur. Cum autem leōnem cōnspicātī essent, vulpēs nōn cursū ēvādere, sed calliditāte perīculum ēvītāre cōnātur. Ad leōnem igitur appropinquāns vītam sibi pacīscitur prō asinī prōditiōne. Et leō quidem initiō hanc condictiōnem probāvit; cum autem cōnspicātus esset asinum, quī ā vulpe in laqueum ita inductus erat, ut eī nōn licēret fugā ēvādere, prius vulpem necāvit, tum maximō ōtiō asinum dēvorāvit. 

Nātālī parat ecce diē convīvia Vultur, Invītāns aliās īnsidiātor avēs. Tempore quae cum iam, quō iusserat ille, venīrent, Iānua tunc huic est clausa repente domūs. Sīc omnēs laniāre ferōx et carpere praedō Sustinet, atque hārum pāscere carne gulam. Est sua dēliciīs cui magna vacāre voluptās, Saepe perīre malī vīs inopīna facit. 

Odiōsa cornīx super ovem cōnsēderat; quam dorsō cum tulisset invīta et diū, "Hoc" inquit "sī dentātō fēcissēs canī, poenās dedissēs." Illa contrā pessima: "Dēspiciō inermēs, eadem cēdō fortibus; sciō quem lacēssam, cui dolōsa blandiar. Ideō senectam mīlle in annōs prōrogō." 

Capra, cibum quaerēns, haedum commendat ovĪlĪ; illī ovīle hunc servat serā solidā. Parēns cauta monitū amīcō nātum praemūnit, ut lateat, nec vagus sit in damna sua. Hīc latet; ecce lupus hostia movet, vōce capellam exprimit, petit ut hostia clausa pateant. Haedus ait: Procul stā; gutture falsō caprīzās. Cum bene caprīzēs, volō tē procul esse. Imāgō loquendī mentītur quod māter mea sīs; Rīmula, quā videō, docet tē lupum esse. Cum doctrīna parentum, cordī nātōrum īnsita, frūctum pariat, sprēta, nocēre solet. 

Alexander contemplātus imāginem suam, quam Apelles, celeberrimus pictor, pīnxerat, minus laudāvit pictūram, quam ille expectāverat. Cum autem introductus equus adhinnīret equō pictō, quasi etiam hic vērus esset equus, tum Apelles: Ō rēx (inquit), equus tuus artis pingendī perītior esse vidētur quam tū. 

Quadrupedēs pugnant avibus, victōria nūtat. Spēs onerāta metū vexat utrumque gregem. Linquit avēs quae sūmit avis dē vespere nomen Nec timet oppositī castra iuvāre chorī. Armat avēs aquilae virtūs et vīribus implet Et monitū; torpet altera turba metū. Amplexātur avēs ulnīs victōria laetīs, Prō titulō poenam trānsfuga sūmat avis. Vellere nūda suō prō plūmīs vellera vestit, Ēdictumque subit, nē nisī nocte volet. Nōn bonus est cīvis, quī praefert cīvibus hostem. Ūtiliter servit nēmō duōbus herīs. 

Equum ē quadrīgā multīs palmīs nōbilem abēgit quīdam et in pistrīnum vēndidit. Prōductus ad bibendum cum foret ā molīs, in circum aequālēs īre cōnspēxit suōs, ut grāta lūdīs redderent certāmina. Lacrimīs obortīs "Īte fēlīcēs," ait, "celebrāte sine mē cursū sollemnem diem; egō, quō scelesta fūris attrāxit manus, ibi sorte trīstī fāta dēflēbō mea." 

Abiēs rubum dēspiciēns eī exprōbrābat, quod nūllī esset ūsuī, cum ipsa tēctīs et domibus extruendīs īnserviret. Cui ille, "Nisī tibi, Ō misella, ē memoriā excidissent secūris et serra, quae tē exscidērunt, mallēs sānē rubus esse quam abiēs. 

Pīca et columba pāvōnem convēnerant, ut eum salūtārent. Dum revertuntur, maledica pīca Quantopere (inquit) mihi displicet pāvō! Quam īnsuāvēs ēdit sonōs! Cūr nōn silet? Cūr nōn occultat pedēs dēfōrmēs? Cui respondit innocēns columba: Vitia eius nōn observāvī, vērum fōrmōsitātem corporis caudaeque nitōrem adeō mīrāta sum, ut nōn possim eum satis praedicāre. 

Sunt quī vel mundī opificem sapientissimum reprehendere audeant. Cum quīdam cucurbitam grandiōrem tenuī in caule humī iacentem vidēret: Hem! (inquit) nōn in caule tenuī, sed in altā quercū egō eam suspendissem. Abīre deinde, et sub quercū aliquā obdormiscere. Quī cum dormīret, ventus glandēs innumerās ā quercū dēcutere, quārum aliqua nāsum hominis vehementius tetigit. Expergēfactus ille, cum sanguinem ē nāsō prōfluentem cerneret: Quid (inquit) sī haec cucurbita fuisset, vix equidem vīverem amplius. Deum profectō sentiō sapientissimē atque optimē mundum disposuisse. 

Conciliō cōgēns animālia Iuppiter ōlim Cōnsiliō causam, cūr ea cōgat, habet. Cuīnam sit sobolēs pulcherrima scīre labōrat, Discere quod tālī conditiōne parat. Sīmiolum tum prīma suum mox Sīmia praefert, Ostendēnsque Iovī tālia verba facit: Dēsine plūs aliīs fōrmōsam quaerere prōlem Iuppiter, hāc quod sit nōn prior ūlla, liquet. Cui Deus, est ideō nūdīs ea nātibus, inquit, Hōc īnsigne probēs scīlicet esse decus. Quī temerē sē nōn ipsum laudāre verētur, Ille suō laus haec sordeat ōre facit. 

Pāpiliō vespam praetervolitāns vīderat: "Ō sortem inīquam! Dum vīvēbant corpora, quōrum ex reliquiīs animam nōs accēpimus, egō ēloquēns in pāce, fortis proeliīs, arte omnī prīnceps inter aequālēs fuī; ēn cūncta! levitās putris et volitō cinis! Tū, quī fuistī mūlus clītellārius, quemcumque vīsum est laedis īnfīxō aculeō." At vespa dignam memoriā vōcem ēdidit: "Nōn quī fuerimus, sed quī nunc sīmus, vidē." 

Cum piscātōrēs, diū multumque dēfatīgātī, nihil capere potuissent, perditā operā, trīstēs domum redīre parant. Tum dē imprōvīsō thunnus, ab aliīs piscibus persecūtus, saltū in nāvigium illōrum sē dedit; quō potītī cum praedā et laetitiā abiēre. 

Allātrante Bovēs Cane, quem praesēpe tenēbat, Pellere quōs frendēns dentibus ille parat. Ad data cum nōn hōs admittere pābula vellet, Invidiae tantum cūr alis, ūnus ait? Cūr, quibus ipse fruī nequeās, licet improbe vellēs, Nōn sinis impāstōs nōs saturāre cibīs? Est haec invidiae nātūra, nocēre labōrat, Ūtilitās illī nūlla sit inde licet. 

Cassīta dum ēscam appetit, irrētīta laqueō, dēplōrāns fortūnam suam, "Mē (inquit) miseram et īnfēlicem volucrem: nōn egō aliīs aurum subdūxī; nōn argentum rapuī; nihil invāsī reī ūllīus pretiōsae: parvulum vērō trīticī grānum mortem mihi attulit."

Vult lupus ut pariat mātūrum succula fētum, Sēque novī cūram spondet habēre gregis. Sūs ait: Hāc cūrā careās, mihi nōlō ministrēs. Horrent obsequium vīscera nostra tuum. Ī procul ut tūtōs liceat mihi fundere fētūs. Ī procul et pietās haec erit apta mihi. Prō nātīs nātūra iubet timuisse parentem. Fīne datō verbīs hīc abit, illa parit. Tempore nōn omnī nōn omnibus omnia crēdās. Quī miserē crēdit, crēditur esse miser. 

Barbam capellae cum impetrāssent ab Iove, hircī maerentēs indignārī coepērunt quod dignitātem fēminae aequāssent suam. "Sinite," inquit, "illās glōriā vānā fruī et ūsurpāre vestrī ōrnātum mūneris, parēs dum nōn sint vestrae fortitūdinī." Hoc argūmentum monet ut sustineās tibi habitū esse similēs quī sunt virtūte imparēs. 

Morbum quendam, quō hominum scelera ulcīscerētur terrōremque illīs iniceret, Iuppiter īrātus excōgitāsse dicitur. Pestilientiam appellant, quā ūnō diē Acherōn, sī opus est, locuplētārī possit. Hic igitur morbus accidit quondam ut animālia opprimeret. Nōn omnēs sānē bēstiae moriēbantur, sed labōrābant cūnctae. Nūllās prōrsus cōnārī vidērēs vītam iam paene morientium sustentāre. Nūllus cibus dēsīderium suī excitābat. Nec lupī nec vulpēs praedam innocentem ōlimque cāram captābant. Columbae alia aliam fugā vitābant; nihil iam illīs amōris vel gaudiī. Tum leō cēterās bēstiās in cōnsilium convocātās ita adlocūtus est: "Contubernālēs" inquit, "propter vitia nostra, nisī fallor, hanc nōs calamitātem opprimere passus est deus. Proinde nocentissima nostrum sē caelestium īrae victimam praebeat; ita fortasse omnibus salūtem reddere poterit. Hōc modō apud rērum scrīptōrēs lēgimus tālī tempore nōn nūllōs sēsē dēvōvisse. Quā rē nē nōsmet dēcipiāmus; immō testis sit sua cuique cōnscientia. Equidem fateor plūrimās ovēs, quae est mea famēs, mē dēvorāsse. At quid mihi male fēcerant? Nihil sānē nocuerant. Praetereā accidit nōn numquam ut ipsum pāstōrem comederem. Mē igitur, sī oportēbit, dēvovēbō. Sed, quod egō fēcī, id omnibus faciendum vidētur, ut sēsē accūsent. Nam ut pereat bēstiārum nocentissima, hōc sānē ā nōbīs postulat iūstitia." Tum vulpēs "Domine" inquit, "nimis profectō bonus es rēx. Et nimia scīlicet ista religiō. Quid enim? Ovēs comedere, genus vīle stolidumque, num istud peccāre est? Minimē! Immō honōris causā, domine, eās vorās. Pāstōrem quidem quālīcumque malō dignum dīxeris; nam, ut cēterī hominēs, sibi persuāserat imperium in bēstiās sē obtinēre." Haec dīcentī plausum vulpī dant adsentātōrēs. Tigridis item atque ursae et cēterārum quae plūrimum poterant iniūriās nē maximās quidem cognōscere audēbant. Ācerrima quaeque bēlua, ipsī etiam Molossī, ita loquēbantur, ut paene dīvōrum virtūtēs sibi vindicārent. Tandem ad asinum ventum est, quī "Meminī" inquit "mē quondam, cum sacerdōtum prātum praeterīrem, fame atque occāsiōne et herbā tenerā coāctum, irātō nesciō quō deō, tantum grāminis carpsisse, quantum linguā mētīrī possem. Minimē licēbat, vērum sī profitērī oportet." Hōc audītō cēterae bēstiae magnā vōce asinum in custōdiam trādendum clāmant. Tum lupus quīdam, hārum rērum haud imperītus, ōrātiōne suā mōnstrābat asinum, invīsum animal foedumque, causam scīlicet pestilentiae, prō cēterīs interficiendum esse. Itaque culpam illīus cruce dignam iūdicābant. "Alterīus" inquiunt "herbam comedere! Flāgitium foedissimum, et quod expiāre possit sōla mors!" Haec ita esse miserō illī dēmōnstrant. Prō opibus suīs quemque candidum nigrumve habent iūdicēs. 

Incolēbant rānunculī duo palūdem, quā per aestātem exsiccātā, relictīs sēdibus illīs, pergēbant quaesītum aliās, cumque vēnissent ad profundum puteum. "Hīc (inquit ūnus) commodē manēbimus, neque facile alium locum meliōrem invenīre poterimus. Cui respondit alter placēre et sibi locum, sed arbitrārī sē, priusquam illō dēsilīrent, cōnsīderandum, sī quō cāsū et illae aquae recessissent, quā ratiōne dē puteō reditūrī essent. 

Mōns parturībat, gemitūs immānēs ciēns, eratque in terrīs maxima expectātiō. At ille mūrem peperit. Hoc scrīptum est tibi, quī, magna cum mināris, extrīcās nihil. 

Nux, secundum viam sata, plūrimum ferēbat frūctūs: cum autem ā populō praetereunte saxīs et fūstibus impeterētur, ut iūglandēs dēcidentēs carperent. "Mē īnfēlicem (exclāmābat), cui grātiās tam acerbās referunt ob frūctūs iūcundōs quōs ex mē percipiunt. 

Mūs cōnspicātus mīlvum laqueō aucupis implicitum misertus est avis, quamvīs sibi inimīcae, abrōsīsque dente vinculīs, ēvolandī viam fēcit. Mīlvus tantī immemor beneficiī, ubi sē solūtum vīdit, mūrem nīl tāle suspicantem corripiēns unguibus et rōstrō lacerāvit. Fābula indicat, malignōs virōs huiusmodī grātiās suīs benefactōribus solēre reprehendere. 

Natis ut mihi dēdecus ornem, Sufficeret caudae pars mihi parva tuae. Quid prōdest nimiā campōs īnsculpere caudā? Quod mihi prōdesset, est tibi pondus iners. Illa rēfert: Nimiō damnās dē pondere caudam. Est brevis estque levis; haec duo damna queror. Mālō verrat humum, quam sit tibi causa decōris, Quam tegat immundās rēs bene munda natēs. Id nimium nimiōque minus dītāret egēnum, Quod nimium minimō crēdis, avāre, minus. 

Apud fābulārum scrīptōrem quendam lēgimus Rōdilārdum, quī fēlibus cēterīs velut Alexander ille esset, mūribus contrā tamquam Attila, hōs cum miserōs opprimere solēret, quasi Cerberum longē lātēque terrōri fuisse. Scīlicet tōtō terrārum orbe mūrēs ad ūnum occīdere cupiēbat. Itaque tabulae illae dolō hominum suspēnsae, venēna, plagae, omnia prae illō nihilī aetimābantur. Tandem cum intellegeret omnēs mūrēs, quōs tantō studiō captāret, domī manēre neque ē latebrīs ēgredī audēre, mortem simulāns dē tignō ita sē suspendit, ut caput pendēret, cum in fūniculīs quibusdam haerērent ungulae. Illī poenam esse ratī, quod vel carnem cāseumve abripuisset, vel lacerandō aliōve modō cuidam nocuisset, cum crēderent idcircō nebulōnem suspēnsum esse, cūnctī prō certō habēbant fore ut in fūnere eius rīdērent. Itaque nāsum prīmō suum quisque mōnstrāre, tum caput ostendere, exīre, sed haud procul; dēnique praedam sēcūrī quaerere. Tunc aliud spectāculum vidērēs. Nam suspēnsus ille subitō revīxit, et in pedēs citō lāpsus tardissimōs cēpit. Quōs dum vorat, "Haud ūnus" inquit "nōbīs dolus est, quī multa bella gessimus. Vōs autem, quibus nihil latebrae vestrae prōdērunt, in hanc casam, mihi crēdite, veniētis omnēs." Quod vērē praedīxit. Etenim iterum eōs latitandō dēcēpit mītis ille hostis, quō tempore album sē farīnā redditum itaque incognitum in alveolō condidit. Sapienter sānē; illī enim parvīs gradibus accessērunt omnēs, ut mortis perīculum quaererent. Sōlus sē cohibuit mūs quīdam senex, veterātor scīlicet, quīppe quī plūrimōs nōvisset dolōs caudamque pugnandō perdidisset. Itaque procul fēlium illī imperātōrī "Iste stīpes" clārā vōce inquit "farīnā albātus nīl portendit bonī. Īnsidiās esse istās suspicor; neque tibi prōficit quod farīna es. Egō enim, nē sī saccus quidem essēs, appropinquārem." Optimē profectō dictum, et eā prūdentiā quam probēmus ipsī. Experīmentīs enim doctus erat sēcūritātis mātrem esse suspīciōnem. 

Accipitrem Mīlvī iūnxēre timōre Columbae Praesidiī saevam spē potiōris avem. Quī simul est admissus, in hās saevīre vidērī Iūre volēns, fīdās esse negābat avēs. Inque columbārī strāgēs hinc ēdita maior, Quam Mīlvī poterat vī foris ūlla darī. Parce tuam, quī sunt crūdēlēs crēdere vītam, Praesidia ex illīs esse cruenta solent. 

Lupus ēsuriēns in histricem intenderat animum, quem tamen, quia sagittīs undique mūnītus erat, invādere nōn audēbat. Excogitātā autem eum perdendī astūtiā, illī suādēre coepit, nē paucō tempore tantum tēlōrum onus tergore portāret, quandōquidem nē aliī quidem sagittariī, nisī cum proeliī tempus īnstāret, portārent. Cui histrix: Adversus lupum, inquit, semper proeliandī tempus esse crēdendum est. Haec fābula innuit, virum sapientem oportēre adversus inimīcōrum et hostium fraudēs semper esse mūnītum. 

Cervus, alterō oculō captus, iuxtā mare pāscī cōnsuēverat, ita ut integrum oculum in terram habēret versum: nihil enim perīculī vidēbātur ē marī impendere. Cum autem forte nāvis praeterveherētur, quī in illā erant, dīrēctā in cervum sagittā, incautum cōnfīxēre. Ille ictus, "Mē miserum (inquit), quantopere dēceptus fuī, quī ā terrā metuī, undīs frētus, ē quibus mihi mors immittitur." 

Sī quandō in silvīs ursō dēsunt cōpiae, scopulōsum ad lītus currit et prēndēns petram pilōsa crūra sēnsim dēmittit vadō; quōrum inter villōs cancrī simul ut haererunt, in terram adripiēns excutit praedam maris, ēscāque fruitur passim collēctā vafer. Ergō etiam stultīs acuit ingenium famēs. 

Pistor quīdam ac fīlius eius, ille senex, hic puer, sed iam, nisī mē fallit memoria, quīndecim annōrum, ad mercātum ōlim, ut asinum vēnderent, profectī sunt. Quem ut integrīs vīribus eōque maiōre pretiō esset, vīnctīs pedibus suspēnsum portābant, tamquam candēlābrum ferrent, īnfēlīcēs sānē hominēs, rūsticī ac stultissimī! Quī prīmus illōs vīdit, rīsum tenēre nōn potuit. "Quamnam" inquit "fābulam āctūrī sunt istī? Minus profectō asinus ille est quem ita appellant!" Hōc audītō pistor, cognitā stultitiā suā, asinum solūtum pedibus īre coēgit, querentem mōre ac sermōne suō, quīppe quem valdē dēlectāsset portārī. Dominus autem, quī illud nihilī faciēbat, fīlium ascendere iubet, sequitur ipse. Tum forte accidit ut praeterīrent trēs mercātōrēs optimī, quibus displicēbat quod vīdērunt. Maximus igitur nātū puerō exclāmat: "Ohē iam!" inquit "dēscende! Nōlī monitōrem exspectāre, adulēscēns, cui cānīs capillīs satelles est. Tuum profectō sequī est; ascendat senex." Tum pistor "Mōs vōbīs" inquit, "virī honestissimī, gerendus est." Dēsilit puer, senex cōnscendit. Paulō post praetereunt trēs virginēs, ē quibus ūna "Pudet" inquit "taedetque vidēre hunc puerum claudicantem, dum stultus ille sedet velut cōnsul, scīlicet aliquid sē esse ratus, vel potius quasi vitulus!" Ille autem ita respondit: "Vitulus sānē hāc aetāte haud mihi videor, expertō crēde! Abī sōdēs!" Post multās ineptiās hinc vel inde iactātās, pistor, parum rēctē sē fēcisse ratus, fīlium post sē recēpit. Vix trīgintā passūs prōgressī erant, cum aliī etiam maledictīs eōs carpere coepērunt. "Parum sānī" inquit quīdam "hī hominēs! Asinum crēdō nihil amplius posse, ut quī verberibus moritūrus sit. Quid? Ita onerāre miserum asellum! Nōnne hōs miseret famulī, ut ita dīcam, veteris suī? Pellem nōn dubitō quīn in mercātū vēnditūrī sint." Tum rūsticus: "Ita mē dī servent, ut prōrsus īnsānit quī omnibus quotquot sunt hominibus satis facere velit. Nihilō minus cōnēmur sī quā rem ad fīnem perdūcāmus." Dēscendunt ambō; asinus magnificē antecēdit sōlus. Deinde obvius factus quīdam "Quisnam" inquit "hic est mōs, ut asellus ōtiōsē incēdat, dominus incommodō suō ambulet? Utrum hic an ille ad sē fatīgandum nātus est? Moneō ut illum in cistam quandam condant; nam asinō dum parcunt, calceōs sibi conterunt Aequē omnēs asinī sunt." Cui pistor "Rēctē" inquit "dīcis; concēdō fateorque mē asinum esse. Sed posthāc laudent vituperent, dīcant taceant; quod mihi vīsum erit, id agam." Neque dīxit sōlum, immō probē faciēbat. 

Piscis ille parvulus, quamquam velut philosophus optimē loquēbātur, nihilō minus coctus est. Quō exemplō meram imprūdentiam esse mōnstrāvī maiōris praemiī spē quod in manū esset mittere. Piscātor noster rēctē ēgit; neque tamen minus rēctē pisciculus; dicit enim prō vītā suā quisque quidquid potest. Nunc autem aliō exemplō illud cōnfirmandum est. Lupus igitur quīdam tam stultus sānē quam sapiēns fuit piscātor ille, canem extrā vīcum inventum sēcum abrēptūrus erat. Hic autem maciem suam ostendēns "Maiestātī" inquit "tuae placeat nōndum mē, tam tenuem, auferre; immō exspectā. Nam dominus meus fīliam ūnicam uxōrem cuidam datūrus est, ut epulandō nōn possim facere quīn pinguis fīam." Crēdulus itaque lupus canem omīsit. Paucīs post diēbus regressus, sī forte iam canis capiendus eset, callidum illum domī invēnit. Quī lupō per cancellōs "Mox" inquit "exībō; et sī parumper expectāre vīs, iam egō et iānitor tibi dictō audientēs erimus." Hic autem canis erat immānis, quī lupōrum cervicēs probē frangere posset. Lupus igitur nesciō quid suspicāns "Iānitōrem" inquit "vestrum valēre iubeō." Inde currendō ēvāsit, alacer ille quidem, sed parum prōspiciēns, quīppe quī artem suam nōndum bene exercēret. 

Vexārent morbī cum saeva perīcula Corvum, Spēs sua cui vītae paene cadūca fuit: Prō mē, māter, ait, dīvōs venerābere vōtīs, Addereque hīs lacrimīs experiēre modum. Cui sīc fāta parēns: egō nūllō nūmine spērem Admittente meās posse valēre precēs. Quod tū nōn veritus sīs exercēre rapīnās, Victima Diīs quotiēs ūlla cremāta fuit. Plūribus obfuerit quī, dum sors laeta manēbat, Rēbus in adversīs ecquis adesse volet? 

Apēs in cavā quercū mel faciēbant. Pāstōr vērō in eās, operī intentās, forte incidit; idque sēdulō agēbat, ut favōs auferret; quod cum sēnsissent apēs, furōre percitae hinc et illinc circumvolant, suīsque hostem abigunt aculeīs. Ille tamen victus, "Valēte (inquit), Ō ferōculae, aeternum valēte! Nōn adeō mel dēsīderō, ut ā vōbīs illud accipiam." 

Mūrēs complūrēs in cavō parietis commorantēs contemplābantur fēlem, quae in tabulātō capite dēmissō et trīstī vultū recumbēbat. Tunc ūnus ex eīs: Hoc animal, inquit, benignum admodum et mīte vidētur. Vultū enim ipsō sānctimōniam quandam praefert, volō ipsum alloquī et cum eō indissolūbilem nectere amīcitiam. Quae cum dīxisset et propius accessisset, ā fēle captus et dīlacerātus est. Tunc cēterī hoc videntēs sēcum dicēbant: nōn est profectō, nōn est vultuī temerē crēdendum. Haec fābula innuit, nōn ex vultū, sed ex operibus hominēs iūdicandōs, cum sub ovīlī pelle saepe ātrōcēs lupī dēlitēscant. 

Quī nātus est īnfēlīx, nōn vītam modō trīstem dēcurrit, vērum post obitum quoque persequitur illum dūra fātī miseria. Gallī Cybēbēs circum in questūs dūcere asinum solēbant, bāiulantem sarcinās. Is cum labōre et plagīs esset mortuus, dētractā pelle sibi fēcērunt tympana. Rogātī mox ā quōdam, dēliciō suō quidnam fēcissent, hōc locūtī sunt modō: "Putābat sē post mortem sēcūrum fore: ecce aliae plāgae congeruntur mortuō!" 

Disceptābant dē fortitūdine olea et arundō. Cum autem olea arundinī exprōbrāvit mōbilitātem, et quod ad quamvīs illa exiguam auram tremeret, tacuit arundō. Nōn ita diū post, ingruentibus ventīs, olea ēruta fuit: arundō autem submissiōne suā integritātem servāvit. 

Vidua quaedam, caelibātum exōsa, nūbere cupiēbat sed nōn audēbat, verita vulgī irrīsiōnēs, quī maledictīs eās solet incessere quae ad secundās trānseunt nūptiās. Sed commāter eius, quam contemnendae essent populī vōcēs hāc arte mōnstrāvit. Iussit enim asinum album, quem vidua habēbat, viridī colōre dēpingī et per omnēs vīcōs circumdūcī. Quod cum fieret, tanta admīrātiōne ab initiō omnēs invāserat, ut nōn sōlum puerī, vērum etiam senēs hāc rē īnsolita mōtī asinum animī grātiā comitārentur. Deinde cum huiusmodī animal quotīdiē per urbem dūcerētur, dēfiērunt admīrārī. "Itidem (inquit ad viduam commāter) ēveniet tibi. Sī enim virum accēperis, aliquot diēs eris fābula vulgī. Deinde hic sermō conticēscet." Haec fābula indicat nūllam rem esse tam dignam admīrātiōne, quae diūturnitāte temporis nōn dēsinat esse mīrāculum. 

Appārent Cervō vitreīs rāmōsa sub undīs, Cornua, laudārī posse sat illa negat. At fuga per dēnsam cum dūceret anxia silvam, Plūs quam prōfuerint illa, nocēre videt. Dēvovet haec ergō, et iam crūra fugācia laudat, Quae rōbusta parum dīxerat ante sibi. Nōn, quae pulchra tibi sint, esse potissima crēdās, Sed quibus ūtilitās maior inesse solet. 

Accipitrēs quondam ācerrimē inter sē belligerābant. Hōs columbae in grātiam redūcere cōnātae effēcērunt, ut illī pācem inter sē facerent. Quā firmātā, accipitrēs vim suam in ipsās columbās convertērunt. Haec fābula docet potentiōrum discordiās imbēcilliōribus saepe prōdesse. 

Opēs invīsae meritō sunt fortī virō, quia dīves arca vēram laudem intercipit. Caelō receptus propter virtūtem Herculēs, cum grātulantēs persalūtāsset deōs, veniente Plūtō, quī Fortūnae est fīlius, āvertit oculōs. Causam quaesīvit Pater. "Ōdī" inquit "illum quia malīs amīcus est simulque obiectō cūncta corrumpit lucrō." 

Corvus, laqueō captus, Apollinī ut opem ferret supplicat, tūra et odōrēs illī incendere pollicitus. Perīculō līberātus, eius quod prōmīserat oblītus est. Rūrsus aliō irrētītus laqueō, Apolline praeteritō, Mercurium invocāvit, spondēns eī sacra factūrum. Cui ille, "Apage, omnium nequissime; nōn est quod tibi fidem habeam, quī priōribus nōn stetistī prōmissīs, et Apollinī līberātōrī dēbitum nōndum solvistī. 

Cum haedus ēvāsisset lupum et cōnfugisset in caulam ovium, "Quid tū, stulte (inquit ille) hīc tē salvum futūrum spērās, ubi quotīdiē pecudēs rapī et diīs mactārī videās?" "Nōn cūrō (inquit haedus); nam sī moriendum sit, quantō praeclārius mihi erit, meō cruōre aspergī ārās deōrum immortālium quam irrigārī siccās lupī faucēs. Haec fābula docet bonōs mortem quae omnibus imminet, nōn timēre, sī cum honestāte et laude coniūncta sit. 

Mūla rapit cursum, nam mūlam mūlio cōgit. Mūlae Musca nocet vulnere sīve minīs: Cūr pede sōpītō cursum tempusque morāris? Tē premo, tē pungo; pessima, curre levis. Mūla rēfert: Quia magna sonās, vīs magna vidērī. Nec tua facta nocent, nec tua verba mihi. Nec tē sustineō, sed eum, quem sustinet axis, Quī mea frēna tenet, quī mea terga ferit. Audet in audācem timidus, fortīque minātur Dēbilis, audendī dum videt esse locum. 

Fēlēs habēbat gallus lectīcāriōs. Hunc glōriōsum volpēs ut vīdit vehī, sīc est locūta: "Moneō praecaveās dolum; istōrum vultūs namque sī cōnsīderās, praedam portāre iūdicēs, nōn sarcinam." Postquam ēsurīre coepit fēlum societās, discerpsit dominum et fēcit partēs facinoris. 

Ariēs quīdam inter lānigerōs erat, tantā cornuum et capitis firmitāte ut cēterōs ariētēs statim facileque superāret. Quārē cum nūllum amplius arietem invenīret quī occursantī sibi audēret obsistere, crēbrīs ēlātus victōriīs taurum ausus est ad certāmen prōvocāre. Sed prīmō congressū, cum in taurīnam frontem ariētāsset, tam ātrōcī ictū repercussus est ut ferē moriēns haec dīceret: Stultus egō quid ēgī? cūr tam potentem adversārium ausus sum lacessere, cui mē imparem creāvit nātūra? Fābula indicat cum potentiōribus nōn esse dēcertandum. 

Leō, audītīs rānae clāmōribus, prīmum animō valdē perculsus est, quod crēderet ingentem animantem auctōrem esse tantī clāmōris. Animō sēnsim firmātō, circumspicere, et contrā illum clāmātōrem, quisquis esset, sēsē parāre, et ad pugnam accingere. Cum autem videt prōrēpentem rānam dē propinquō lacū, ibi leō, simul indignātiōne simul etiam pudōre affectus, pede illam conculcātam attrīvit. 

Invēnit calvus forte in triviō pectinem. Accessit alter aequē dēfectus pilīs. "Hēia" inquit "in commūne quodcumque est lucrī! " Ostendit ille praedam et adiēcit simul: "Superum voluntās fāvit; sed fātō invidō carbōnem, ut aiunt, prō thēsaurō invēnimus." Quem spēs dēlūsit, huic querēla convenit. 

In eādem nāvī vehēbantur duo, quī inter sē capitālia odia exercēbant. Ūnus eōrum in prōrā, alter in puppī residēbat. Orta tempestāte ingentī, cum omnēs dē vītā dēspērārent, interrogat is, quī in puppī sedēbat, gubernātōrem, utram partem nāvis prius submersum īrī exīstimāret. Cui gubernātor, "Prōram," respondit. Tum ille, "Iam mors mihi nōn molesta est, cum inimīcī meī mortem adspectūrus sim." 

Accidit quondam ut Boreās et sōl viātōrem animadverterent, quī contrā tempestātēs optimē sē mūnierat. Incipiēbat enim autumnus, quō tempore peregrīnantibus prūdentiā opus est. Modō pluit, modō clārus redit sōl; Īris quoque arcū suō exeuntēs monet paenulam haud dēesse licēre hīs mēnsibus, quōs hāc dē causā incertōs appellābant Rōmānī. Noster igitur pluviam veritus paenulam optimam ac duplicem induerat. Ventus autem "Ille" inquit "omnia quae accidere possint sē prōvīdisse crēdit. Sed haud prōvīdit mē ita flāre posse, ut nūllum vestīmentum in corpore haereat. Sī velim, in malam crucem eat illa paenula. Nōs autem hic lūdus dēlectāre potest. Placetne tibi?" "Placet profectō" inquit sōl, "et, nē loquācēs sīmus, prōpositō praemiō videāmus uter illīus umerōs prior dētegere possit. Incipe! radiōs meōs obscūrāre tibi licet." Nec mora fuit; ventus ille, ut praemium merērētur, vapōribus sē quasi pilam ingentem distendit, immānem facit strepitum, spīrat ac sībilat, ut praeteriēns multa tēcta innocentia dēiceret nāvēsque multās perderet, et haec omnia paenulae causā! Viātor interim nītitur nē penitus intrāret tempestās; itaque sē servāvit. Frūstrā enim ventus terit tempus; quamquam summam vel īmam paenulam agitat, quō magis sē cruciat, eō cōnstantius ille resistit. Ubi āctum est tempus, quod ante certāminī cōnstituerant, sōl nūbēs dissipat, viātōrem calōre undique permānante recreātum atque sub paenulā sūdantem cōgit illam dēpōnere. Neque tamen tōtam vim adhibēbat suam. Suāviter agere quam fortiter plūs prōdest. 

Pāstōr quidem canī ovēs suās dederat custōdiendās, optimīs illum pāscēns cibīs. At ille saepe aliquam ovem occīdēbat. Quod cum pāstōr animadvertisset, canem capiēns, eum volēbat occīdere. Cui canis: Quid mē (inquit) perdere cupis? sum ūnus ex domesticīs tuīs, interfice potius lupum, quī continuō tuō īnsidiātur ovīlī. Immō, inquit pāstōr, tē quam lupum morte dignum magis putō: ille enim palam sē meum hostem profitētur, tū vērō sub amīcitiae speciē quotīdiē meum imminuis gregem. Haec innuit fābula, longē magis pūniendōs, quī sub amīcitiae speciē nōs laedunt, quam quī apertē sē nostrōs inimīcōs profitentur. 

Silva novae capulum dabat exōrante sēcūrī Lignātōre suī causa dolenda malī. Nam simul huic datus est oleastrī stīpes ad ūsum, Hoc īnstrūcta suum est ōrsa secūris opus. Quā silvam populāns caedendō strēnuus īnstat, Arboreum truncāns gnāviter omne nemus. Fraxinus ā quercū tum sīc vīcīna monētur, Fortibus haec animīs damna ferenda soror: Cogimur auctōrēs quoniam nōs esse fatērī, Nōlle sit haec ergō nōn tolerāre pudor. In sēsē quīcumque suōs armāverit hostēs, Exitiī causam mōverit ipse suī. 

Corvus partem praedae petēbat ā lupīs, quod eōs tōtum diem comitātus esset. Cui illī, "Nōn tū nōs (inquiunt), sed praedam sectātus es, idque eō animō ut nē nostrīs quidem corporibus parcerēs, sī exanimārentur. Meritō in āctiōnibus nōn spectātur quid fiat, sed quō animō fiat. 

Angustō in aditū taurus lūctāns cornibus cum vix intrāre posset ad praesēpia, mōnstrābat vitulus quō sē pactō flecteret. "Tacē" inquit; "ante hōc nōvī quam tū nātus es." Quī doctiōrem ēmendat sibi dīcī putet. 

Asinus, cum cicādās canentēs audīvisset, et concentūs suāvitātem mīrātus esset, interrogābat eās quō vīctū ūterentur, ut vōcem adeō dulcem clāramque ēmitterent. Cumque illae rēspondērent sē rōre vēscī, asinus, dum aberrat, expectāns rōrem quī noctibus fit, fame interiit. 

Lepus et Vulpēs ā Iove petēbant: haec ut calliditātī suae pedum celeritātem ille ut vēlōcitātī suae calliditātem adiungeret. Quibus Iuppiter ita respondit ab orīgine mundī ē sinū nostrō līberālissimē singulīs animantibus sua mūnera sumus ēlargītī: ūnī autem omnia dedisse aliōrum fuisset iniūria. Haec innuit fābula Deum singulīs sua mūnera ita esse aequālī lance largītum, ut quisque esse dēbeat suā sorte contentus. 

Rānae laetābantur, cum nūntiātum esset, sōlem uxōrem dūxisse. Sed ūna cēterīs prūdentior, "Ō vōs stolidōs! (inquit); nōnne meministis, quantopere vōs saepe ūnīus sōlis aestus excruciet? Quid igitur fīet, cum līberōs etiam prōcreāverit? 

Alaudae inter segetēs, cum in herbā sunt, nīdum effingunt, et eō quidem tempore quō omnia quae ubivīs sunt animālia amant ac prōpāgantur, tam bēluae marīnae sub undīs vel tigrēs in silvīs quam in campīs alaudae. Ex hīs autem ūna ita dīmidium vērīs ēgerat, ut amōrem, quem adfert vērnum tempus, numquam gustāret. Tandem omnī ope atque operā nātūram imitārī ac māter fierī statuit. Nīdum igitur properē effingit, ōva pōnit fovetque, pullōs exclūdit; quae omnia optimē ēvēnērunt. Sed quia segetēs prius mātūrae erant quam pullīs satis fuit rōboris ad ēvolandum nīdumque dēserendum, māter sescentīs agitāta cūrīs, cum cibum quaerere vellet, suōs monuit ut semper circumspectārent vigilārentque. "Dominus" inquit "huius agrī sī, ut fit, cum fīliō vēnerit, animadvertitōte; nam secundum eius verba hinc migrābimus." Simul atque illa suōs relīquit, adest cum fīliō dominus. "Haec seges" inquit "mātūra messī est. Agedum, ī ad amīcōs ōrandōs ut falcem suam quisque apportāns crās prīmā lūce auxiliō nōbīs adsint." Alauda autem regressa prōgeniem suam trepidantem offendit. "Dīxit" inquit ūnus ē pullīs "dominus amīcōs convocātōs prīmā lūce auxiliō sibi adfutūrōs esse." At illa: "Sī amplius nīl dīxit, nōn est quod latebrās mūtāre properēmus. Crās autem mentēs aurēsque vōbīs ērigendae erunt. Sed gaudēte! cibum vōbīs attulī." Deinde cibō satiātī omnēs somnō sē dant, et cum pullīs māter. Iam lūx advēnerat, neque quisquam appārēbat amīcus. Ita ubi alauda ēvolāvit, dominus agrum mōre suō circumībat. "Nōn iam" inquit "stāre dēbet haec seges. Amīcī sānē in culpā, neque illī minus quīcumque tam pigrīs tamque tardīs ad opem ferendam cōnfīdant. Proinde, mī fīlī, ī ad cognātōs item ōrandōs." Nunc certē in nīdō multō plūs terrōris erat. "Cognātōs" inquiunt "dīxit, māter; iam iam - " "Minimē vērō" inquit illa, "pullī meī; tranquillō animō dormīte, nēve domum relinquāmus." Et rēctē quidem, nam vēnit nēmō. Deinde, cum iam tertium dominus segetēs īnspiceret, "Maximē" inquit "errāmus, quibus spēs in aliīs, potius quam in nōbīsmet ipsīs, sita fuerit. Optimus sibi quisque amīcus cognātusque. Hoc, mī fīlī, memoriā tenē! Et scīsne quid facere opus sit? Ūnā cum familiā nostrā crās falcem suam quisque arripiāmus. Quod sānē facilius erit nōbīs; et messem, quandōcumque poterimus, cōnficiēmus." Hoc cōnsilium cum comperissent alauda, "Iam nunc" inquit, "pullī meī, cēdendi tempus est." Itaque volitantēs modō, modō ad terram cadentēs, castra omnēs silentiō mōvērunt. 

Canēs effugere cum iam nōn possit fiber (Graecī loquācēs quem dīxērunt castorem et indidērunt bēstiae nomen deī, illī quī iactant sē verbōrum cōpiā), abripere morsū fertur testiculōs sibi, quia propter illōs sentiat sēsē petī. Dīvīnā quod ratiōne fierī nōn negem; vēnātor namque simul invēnit remedium, omittit ipsum persequī et revocat canēs. Hoc sī praestāre possent hominēs, ut suō vellent carēre, tūtī posthāc vīverent; haud quisquam īnsidiās nūdō faceret corporī. 

Astrologī cuiusdam mōs erat dē nocte domō exīre, ut caelum stēllāsque contemplārētur. Aliquandō autem, tōtus caelō intentus, in fossam, quam ante pedēs sitam nōn vīderat, incidit. Tum alius, per eandem viam iter faciēns, cum dē gemitū illīus, quod acciderat, cognōvisset: "Optimē (inquit) tū, quī ōs in caelum ērigēbās, terram pedibus subiectam potius intuērī dēbuerās. 

Natis ut mihi dēdecus ornem, Sufficeret caudae pars mihi parva tuae. Quid prōdest nimiā campōs īnsculpere caudā? Quod mihi prōdesset, est tibi pondus iners. Illa rēfert: Nimiō damnās dē pondere caudam. Est brevis estque levis; haec duo damna queror. Mālō verrat humum, quam sit tibi causa decōris, Quam tegat immundās rēs bene munda natēs. Id nimium nimiōque minus dītāret egēnum, Quod nimium minimō crēdis, avāre, minus. 

Dum nive candet humus, glaciēs dum sōpit aquārum Cursūs, in colubrum turbida saevit hiems. Hunc videt, hunc reficit hominis clēmentia; ventum Temperat huic tēctō, temperat igne gelū. Ōre serit vīrus coluber, sīc toxicat aedem. Hospes ait colubrō: Nōn reditūrus abī. Nōn exit coluber nec vult exīre, sed haeret Amplectēnsque virum sībila dīra movet. Reddere gaudet homō nēquam prō melle venēnum, Prō frūctū poenam, prō pietāte dolum. 

Leō, rēx quādrupedum, adversus volucrēs pugnātūrus, suōrum aciēs īnstruēbat. Interrogātus autem ab ursō, quid eī asinī inertiā aut leporis timiditas ad victōriam cōnferre possent, quōs ibi inter cēterōs mīlitēs adesse cernēbat, respondit: asinus tubae suae clangōre mīlitēs ad pugnam concitābit, lepus vērō ob pedum celeritātem tabellariī fungētur officiō. Fābula significat nēminem adeō contemptibilem quī aliquā rē nōbīs prōdesse nōn possit. 

Cum forte lignātōrēs quercum diffinderent cuneīs ex eā factīs, illīs dicēbat: nōn mē tam male habet, quod secūris ictibus humī prōstrāta iaceam, quam quod cuneīs istīs lacerārī mihi contigit. 

Asinus iacentem vīdit in prātō lyram; accessit et temptāvit chordās ungulā. Sonuēre tāctae. "Bella rēs meherculēs male cessit" inquit "artis quia sum nescius. Sī repperisset aliquis hanc prūdentior, dīvīnīs aurēs oblectāsset cantibus." Sīc saepe ingenia calamitāte intercidunt. 

Cum Philippus, rēx Macedoniae, cum Athēniēnsibus foedus initūrus esset, eā conditiōne, ut ōrātōrēs suōs ipsī trāderent, Dēmosthenēs populō narrāvit fābulam quā iīs callidum rēgis cōnsilium ante oculōs pōneret. Dīxit enim, lupōs quondam cum pāstōribus pactōs esse, sē nunquam in posterum gregēs esse impugnātūrōs, sī canēs ipsīs dēderentur; placuisse stultīs pāstōribus conditiōnem; sed cum lupī caulās, excubiīs nūdātās, vīdissent, eōs impetū factō omnem gregem dīlaniāsse. 

Culex hībernō tempore cum fame et frīgore sē peritūrum coniiceret, ad apum accessit alveāria, ab eīs cibum et hospitium petēns. Quae sī ab eīs fuisset cōnsecūtus, prōmittēbat fīliōs eārum sē artem mūsicam ēdoctūrum. Tunc quaedam apis: At egō artem meam mālō līberī meī discant, quae eōs ā famis et frīgoris perīculō eximere poterit. Fābula nōs admonet ut līberōs nostrōs hīs artibus ērudiāmus, quae eōs ab inopiā valeant vindicāre. 

Mūribus bellum erat adversus fēlēs. Perpetuō autem victī mūrēs in eam ībant sententiam, sē ā fēlibus ideō superātōs esse, quod nūllīus regerentur imperiō. Commūnī itaque cōnsēnsū ducēs sibi dēlēgērunt; quī, ut cōnspectiōrēs fierent cēterīs, cornua sibi adaptārunt. Nōn multō autem post pūgna commissa est. Mūrēs iterum victī cessēre, et fugā dīlāpsī facile in latebrās sē recēpērunt. At ducibus obstitit cornuum magnitūdō: captī itaque miserē dīlacerantur. 

Cornīx columbae grātulābātur fēcunditātem, quod singulīs mēnsibus pullōs exclūderet. At illa, "Nē meī (inquit) dolōris causam commemorēs. Nam quōs pullōs edūcō, eōs dominus raptōs aut ipse comedit aut aliīs comedendōs vēndit. Ita mihi mea fēcunditas novum semper lūctum parit." 

Avis quam dīcunt terraneōlam rūsticī, in terrā nīdum quia compōnit scīlicet, forte occucurrit improbae volpēculae, quā vīsā pennīs altius sē sustulit. "Salvē," inquit illa, "cūr mē fūgistī obsecrō? Quasi nōn abundē sit mihi in prātō cibus, grillī, scarabaeī, lōcustārum cōpia; nihil est quod metuās, egō tē multum dīligō propter quiētōs mōrēs et vītam probam." Respondit contrā: "Tū quidem bene praedicās, in campō nōn sum, sed sub dīō, pār tibi. Quīn sequere; tibi salūtem committō meam." 

Vīpera fabrīlem dapis anxia tendit in aedem, Incipit haec līmam rōdere, līma loquī: Nescīs posse meum, quae sit mea glōria nescīs. Dente meō pateris, nōn egō dente tuō. In tenuem ferrum fortī molo dente farīnam, Et cadit attrītū dūra farīna meō. Ferrea parcentī castīgō tūbera morsū, Aspera plāno, seco ligna foranda forō. Dēlīrās igitur, cum dente mināris inermī. Rīdeō, quod ferior; vulnera ferre gemis. Fortem fortis amet, nam fortem fortior angit. Maiōrī timeat obvius īre minor. 

Vulpis rapuerat gallum gallīnāceum, Vorāveratque. At hanc recentī sanguine Adhūc madentem fortis occupat Canis, Crēbrōque dente membra discerpēns vorat. Ab aliō exspectēs, alterī quod fēceris. 

Aesōpō quīdam scrīpta recitārat mala, in quīs ineptē multum sē iactāverat. Scīre ergō cupiēns quidnam sentīret senex, "Numquid tibi" inquit "vīsus sum superbior?" Haud vāna nōbīs ingenī fīdūcia est." Cōnfectus ille pessimō volūmine, "Egō" inquit "quod tē laudās vehementer probō; namque hōc ab aliō numquam contiget tibi." 

Canis, cum forte cōchleam offendisset, ōvum esse ratus, magnō ōris hiātū avidissimē eam dēvorāvit. Illīs autem graviter dolentibus, exclāmābat, "Ah! Meritās luō stultitiae poenās, quī omnia rotunda crēdidī esse ōva." 

Hinnuleus quondam patrem suum hīs verbīs interrogāsse dicitur: Mī pater, cum multō sīs maior canibus et tam ardua cornua habeās, quibus ā tē vim prōpulsāre possīs, quī fit, ut canēs tantopere metuās? Ibi cervus rīdēns, "Mī nāte (inquit) vēra memorās; mihi tamen, nesciō quō pactō, semper accidit ut, audītā canum vōce, in fugam statim convertar. Haec fābula docet nātūra formīdulōsōs nūllīs ratiōnibus fortēs reddī posse. 

Asinus, quī virō cuidam ingrātō multōs annōs inoffēnsō pede servīerat, semel, ut fit, dum sarcina pressus gravī et salebrōsā incēdit viā, sub onere cecīderat. Tum dominus implācābilis multīs verberibus surgere compellēbat, pigrum animal et ignāvum nuncupāns. At ille miser inter verbera haec sēcum dicēbat: Īnfēlīx egō quam ingrātum sortītus sum herum. Num quamvīs eī multō tempore sine offēnsā servīerim, tamen nōn hoc ūnum dēlictum tot meīs prīstinīs beneficiīs compēnsat. Haec fābula in eōs cōnficta est, quī, beneficiōrum sibi collātōrum immemorēs, etiam minimam benefactōris suī in sē offēnsam ātrōcī poenā prōsequuntur. 

Tuī mē miseret, aiēbat testūdinī Lacerta; quae, quōcumque libeat vādere, Tuam ipsa tēcum ferre cōgāris domum. Quod ūtile, inquit illa, nōn grave est onus. 

Accipiter ēsuriēns rapuit lusciniam. Quae cum intelligeret sibi mortem impendere, ad precēs conversa, ōrat accipitrem nē sē perdat sine causā. Sē enim avidissimum ventrem illīus nōn posse explēre, et suādēre adeō, ut grandiōrēs aliquās volucrēs vēnētur. Cui accipiter, "Īnsānirem (inquit) sī partam praedam āmittere, et incerta prō certīs sectārī vellem. 

Asinus aegrōtābat, fāmaque exierat eum citō moritūrum; ad eum igitur vīsendum cum lupī canāsque vēnissent, peterentque ā fīliō, quōmodō pater eius sē habēret, ille per ōstiī rīmulam respondit: Melius quam vellētis. Haec indicat fābula, quod multī fingunt molestē ferre mortem aliōrum, quōs tamen cupiunt celeriter interīre. 

Iuxtā oleam ēnāta fuerat fīcus. Hanc illa dēspiciēbat atque irrīdēbat, quod cum ipsa viriditāte perennī gaudēret, illī tum folia dēciderent. Nix autem, eā tempestāte dēlāpsa, oleae rāmīs tam dēnsa īnsidēbat, ut ipsa ūnā cum pulchritūdine suā interiit: hanc vērō, quam nūdātam foliīs inventī, praeterībat, et in terram dēfluēns nihil eī nocēbat. 

Quem videt in prātīs pāscentem, saevus Asellō, Imminet īnstituēns dīlaniāre Lupus. Extrahat ante tamen sibi spīnam exōrat Asellus, In pede quae fīxa huic posteriōre fuit. Hīs cum post Asinum verbīs persuāsus abīret, Illō paene necem percutiente tulit. Strātus humī, est ubi iam vertīgō mōta cerebrō, Ut fuga mox Asinō tūta sit inde facit. Ad sēsē rediēns tandem Lupus, arte coquendī Cum valeam, medicam cūr profitēbar, ait? Hanc, quam quisque tenet, temerē sī dēserit artem, Exercēns aliam damna pudenda feret. 

Ad mel profūsum in cellā quādam advolantēs muscae, illīus dulcissimō succō iūcundissimē pāscēbantur. Sed iam saturae, cum āvolāre vellent, pedibus nītentibus, etiam ālīs in tenāce liquōre haerentibus, moritūrae, "Ō miserae (inquiunt), quantillus nōbīs cibus interitum attulit." 

Quīdam immolāsset verrem cum sānctō Herculī, cui prō salūte vōtum dēbēbat suā, asellō iussit reliquiās pōnī hordeī. Quās āspernātus ille sīc locūtus est: "Libenter istum prōrsus appeterem cibum, nisī quī nūtrītus illō est iugulātus foret." Huius respectū fābulae dēterritus, perīculōsum semper vītāvī lucrum. Sed dīcis: "Quī rapuēre dīvitiās, habent." Numerēmus agedum quī dēprēnsī periērunt; maiōrem turbam pūnītōrum reperiēs. Paucīs temeritās est bonō, multīs malō. 

Vultur aliquandō aviculās invītāvit ad convīvium, quod illīs datūrus esset diē nātālī suō. Quae cum ad tempus adessent, eās carpere et occīdere, epulāsque sibi dē invītātis īnstruere coepit. 

Ovis convīciābātur pāstōrī, quod nōn contentus lacte, quod in ūsum suum fīliōrumque ab eā mulgēbat, īnsuper eam vellere dēnūdāret. Tunc pāstōr īrātus fīlium eius trahēbat ad mortem. Ecquid, inquit ovis, peius mihi facere potes? Ut tē, inquit pāstōr, occīdam et lupīs canibusque proiiciam dēvorandam: siluit ovis maiōra adhūc mala formīdāns. Haec fābula indicat, nōn dēbēre hominēs in Deum excandēscere, sī dīvitiās, sī fīliōs ipsīs permittat auferrī, cum etiam maiōra et vīventibus et mortuīs possit īnferre supplicia. 

Dē grege collēctās avium Cornīcula pennās, Quondam aptāre suīs fūtilis audet avis. Ob variōs est quae iam facta superba colōrēs, Et prae sē volucrum sprēvit inepta genus. Sed quia forte suam pennam cognōvit hirundō, Advolat, et fastūs ālitis osa rapit. Quō factō reliquae pariter nōn dēmere cessant Quisque suam (faciant īra lacessit) avēs. Sīc ubi fūrtīvīs nūdāta colōribus esset, Turpia rīdiculam damna sequuntur avem. Commendīcātam speciem citō damna sequuntur, Nōn nātīva brevī tempore fōrma perit. 

Excūsōris iners fabricam quī irrēpserat, Anguis Lingere iam līmam, quam dabat illa, parat. Saucia lambendō cui lingua cruōre madēbat, Spem dē successū rēs ea falsa facit. Facta putāns ā sē dūrō quia vulnera ferrō Pergit, et haud limae, sed sibi stulta nocet. Lingendī nōn ante facit temerāria fīnem, Hōc absūmpta modō quam sibi lingua fuit. Sunt sua quōs adeō facit īnsānīre cupīdō, Ut soleant ipsī rēbus obesse suīs. 

Cum vītis pampinōs ēderet, eōs arrōdēbat hircus; quod dum faceret, ita eum increpat vītis: "Cūr tū mea folia carpis? Nōnne satis superque herbārum?" Cum autem vītem dēpāscere pergeret hircus, "Quantum potest (inquit vītis) mihi nocētō; egō tamen vīnī tantum tulerō, quantum, tē mactātō, ad lībandum diīs satis fuerit." 

Corvus, quī cāseum forte reppererat, gaudium altā vōce significāvit. Quō sonō allectī plūrēs corvī famelicī advolāvērunt, impetūque in illum factō, opīmam eī dapem ēripuērunt. 

Pāstōr capellae cornū baculō frēgerat: rogāre coepit nē sē dominō prōderet. "Quamvīs indignē laesa reticēbō tamen; sed rēs clāmābit ipsa quid dēlīqueris." 

Avēs cōnsultābant dē plūribus rēgibus ēligendīs cum aquila tantōs volucrum gregēs sōla regere nōn posset fēcissentque vōtō satis nisī cornīcis monitū ā tālī cōnsiliō dēstituissent. Quae cum causa rogārētur cūr nōn plūrēs rēgēs dūceret eligendōs, quia difficilius, inquit, plūrēs quam ūnus saccus implentur. Haec fābula docet longē melius ab ūnō quam ā multīs prīncipibus gubernārī. 

Capra exīre volēns in pāscua praecipit Haedō, Audeat ut caulae nōn aperīre forēs. Discēdente Lupus quā sē mox vōce parentem Exīlī simulāns īnsidiātor adest. Et clausās aperīre forēs iubet obiice praedō, At subolēns fraudem prōvidus Haedus ait: Barbā nūllā carēns admittī bēstia nōbīs Dēbet, id hinc peregrē iussit itūra parēns. Grāta Deō pietās reverērī iussa parentum, Praemia nōn umquam cui sua dēesse sinit. 

Rēx qondam cum uxōrem dūceret, tōtus pōpulus vīnum bibēbat cūrārum oblītus. Sōlus Aesōpus ille stultissimōs esse cīvēs exīstimābat, quī tantam laetitiam prae sē ferrent. Nam sōl quoque, ut narrābat ille, nūptiās ōlim meditābātur. Quō audītō omnia quae palūdēs habitābant animālia ūnā vōce sortem suam dēplōrābant. Tum Parcīs "Quid nōbīs" inquiunt "fīet, sī puerīs auctus erit? Ūnus sōl vix ferrī potest; sex vel septem sōlēs facient ut exārēscat mare pereatque quodcumque ibi habitat. Valēte, vōs, iuncī ac palūdēs! Periit gēns nostra, cui mox nihil restābit aqua nisī Styx!" Haud sānē stultē, ut animālia, dsputābant rānae. 

Mulier vidua gallīnam habēbat, quae eī quotīdiē ūnum ōvum pariēbat. Illa exīstimābat, sī gallīnam dīligentius sagīnāret, fore ut illa bīna aut terna ōva quotīdiē pareret. Cum autem cibō superfluō gallīna pinguis esset facta, plānē ōva parere dēsiit. Haec fābula docet avāritiam saepe damnōsam esse. 

Vir malignus cum plūrima perpetrāsset scelera et saepius captus et carcere conclūsus arctissimā et pervigilī custōdiā tenerētur, Daemōnis auxilium implōrat quī saepenumerō eī adfuit et ē multīs eum perīculīs līberāvit. Tandem iterum dēprehēnsō et solitum auxilium implōrantī daemōn magnum calceōrum pertūsōrum fascem super humerōs habēns esse nōn possum, tot enim loca prō tē līberandō hāctenus perāgrāvī ut hōs omnēs calceōs contrīverim. Nūlla enim mihi superest pecūnia quā aliōs valeam comparāre. Quārē pereundum est tibi. Haec admonet fābula nē exīstimēmus nostra semper impūnīta fore peccāta. 

Aesōpus dominō sōlus cum esset familiā, parāre cēnam iussus est mātūrius. Ignem ergō quaerēns aliquot lūstrāvit domūs, tandemque invēnit ubi lacernam accenderet, tum circum euntī fuerat quod iter longius effēcit brevius: namque rēctā per forum coepit redīre. Et quīdam ē turbā garrulus: "Aesōpe, mediō sōle quid tū lūmine?" "Hominem" inquit "quaerō." Et abiit fēstīnāns domum. Hoc sī molestus ille ad animum rettulit, sēnsit profectō sē hominem nōn vīsum senī, intempestīvē quī occupātō adlūserit. 

Amnis quīdam suum convīciīs fontem lacessēbat ut inertem quī immōbilis stāret nec ūllōs habēret piscēs, sē autem plūrimum commendābat quod optimōs creāret piscēs et per vallēs blandō murmure serperet. Indignātus fōns in amnem velut ingrātum undās repressit. Tunc amnis et piscibus et dulcī sonō prīvātus ēvānuit. Haec fābula eōs notat quī bona quae agunt sibi arrogant, nōn Deō attribuunt ā quō ceu largō fonte nostra bona prōcēdunt. 

Carbōnārius, quī spatiōsam habēbat domum, invītāvit fullōnem ut ad sē commīgrāret. Ille respondit, "Quaenam inter nōs esse possit societās? Cum tū vestēs, quās egō nitidās reddidissem, fūlīgine et maculīs inquinātūrus essēs. Haec fābula docet dissimilia nōn dēbēre coniūngī. 

Anxia vīcīnō partū dum Scrōfa labōrat, Obstētrīcis opem ferre volente Lupō: Hōc praesente suōs nōn audēns ēdere fētūs, Quīn obstētrīcem tū mihi quaeris, ait? Namque ministeriō nōn ēnīxūra virīlī Ūtī, sollicitō mōta pudōre velim. Sīc abeunte Lupō loca cum iam tūta petisset, Ēdita mox sobolēs huic numerōsa fuit. Iamque revertentem nōn dērīdēre verētur Dēceptum stolidā crēdulitāte Lupum. Convenit ēlūdī fallācibus artibus artēs, Fallere cōnantem fraude repelle, licet. 

Agnus ē pūrissimō rīvō quondam bibēbat, cum advēnit lupus ieiūnus, quī "Unde tibi" inquit īrātus "ista audācia, quā aquam mihi bibentī turbidam faciās? Haud inulta erit temeritās tua." Cui agnus "Nōlī" inquit, "domine, īrāscī; immō hoc animadverte, mē plūs quam vīgintī passūs īnfrā tē bibere, ut fierī nōn possit ut aquam tibi turbidam faciam." "Aiō" inquit alter "tē eam turbidam facere; et certō sciō tē mihi annō ante male dīxisse." "Quō modō potuī, nōndum nātus? Mātris ūbera adhūc hauriō." "At frāter saltem fuit tuus." "Frāter mihi nēmō est." "At tamen ē tuīs fuit ūnus. Numquam enim vōs mihi parcitis cum pāstōribus canibusque vestrīs. Monent meī ut ista ulcīscar." Hīs verbīs illum indictā causā in mediam silvam abrēptum comēdit. 

In sterculīnō pullus gallīnācius dum quaerit ēscam margarītam repperit. "Iacēs indignō quanta rēs" inquit "locō! Hoc sī quis pretiī cupidus vīdisset tuī, ōlim redīssēs ad splendōrem prīstinum. Egō quod tē invēnī, potior cui multō est cibus, nec tibi prōdesse nec mihi quicquam potest." Hoc illīs narrō quī mē nōn intellegunt. 

Cum Iūpiter Iūnōnem dūxisset, invītāsse ad nūptiāle convīvium omnēs animantēs trāditur. Quae cum tempestīvē advēnissent, sōla cessāvit testūdō: dē quā cum causam morae scīscitārētur, respondit illa, suam cuique domum grātissimam esse. Itaque īrātus Iūpiter hāc eam poenā affēcit, ut affīxam perpetuō sibi domum suam gestāre cōgerētur. 

In eōdem quondam prātō pāscēbantur ānserēs et gruēs. Adveniente dominō prātī, gruēs facile āvolābant: sed ānserēs, impedītī corporis gravitāte, dēprehēnsī et mactātī sunt. Sīc saepe pauperēs cum potentiōribus in eōdem crīmine dēprehēnsī, sōlī dant poenam, dum illī salvī ēvādunt. 

Accipitrēs invicem inimīcī quotīdiē dēcertābant, suīsque odiīs occupātī, aliās avēs minimē īnfēstābant. Columbae illōrum vicem dolentēs, eōs missīs lēgātīs composuēre. Sed illī, ubi inter sē amīcī effectī sunt, cēterās avēs imbēcilliōrēs et maximē columbās vexāre et occīdere nōn dēsinēbant. Tunc sēcum columbae: quam ūtilior accipitrum discordia quam concordia nōbīs erat. Haec monet fābula malōrum inter sē cīvium odia alenda potius quam extinguenda, ut dum inter sē dīgladiantur, virōs bonōs quiētē vīvere permittant. 

Fūr plācāre Canem lātrantem nocte labōrat, Quem putat oblātō velle silēre cibō. Cui Canis ut nunc sim pāstū satiātus herīlī, Nōn parcē soleō mūnere cuius alī: Īnsidiōse domum sī tē spoliante tacērem, Unde cibum vacuō postmodo ventre petam? Āversēre dolōs fāc impostōris et artēs, Blanditiīs rārō nōris inesse fidem. Cōnsilium spectā, nōn facta tegentia fraudem, Arte scit īnsidiīs ille vacāre suīs. 

Viā quādam, quae in clivō harēnōsō perdifficilis et undique sōlī obiecta erat, sex equī validissimī raedam pūblicam trahēbant. Et quamquam fēminae, sacerdōs, senēs dēscenderant omnēs, equī sūdantēs anhēlandō ac lassitūdine cōnficiēbantur, cum adest musca, quae appropinquāns et simulāns susurrō sē equōs excitāre velle, hunc et illum momordit, et rata sēmet ipsam raedam agitare, modō in tēmōne modō in aurīgae nāsō cōnsēdit. At simul ac vīdit vehiculum prōcēdere illōsque ambulāre, omnī glōriā ad sē raptā, it, venit, alacrem sē praebet. Centuriōnem putārēs hūc atque illūc sē recipientem, ut suōs incitāret victōriamque mātūrāret. Sed dum commūnī mūnere fungitur, querēbātur quod sōla ageret cūncta: tōtam sibi cūram esse, neque quemquam praetereā equīs auxiliō, ut raedam expedīrent. Interim sacerdōs librum sācrum recitābat, legendī profectō tempore! Cānēbat mulier, tamquam sī cantibus tunc opus esset! Musca autem, dum illōrum aurēs obtundit, in sescentās abit ineptiās. Tandem aliquandō ingentī labōre raeda in summum clīvum ēvādit. Tum "Respirēmus nunc" inquit illa, "egō effēcī ut hī tandem in plānitiem ēvāserint. At vōs, equī, agitedum, solvite mihi beneficium." Hōc ferē modō sunt quī, quod sēdulī alacrēsque, quasi sōlī idōneī, negōtia ad sēsē rapiunt, semper molestī sint dignīque quī forās prōiciantur. 

Vidēns vulpēcula ad truncum rōboris acuentem dentēs aprum interrogat illum, quō cōnsiliō id faciat, cum nūlla urgeat necessitās, neque bellum īnstet. Cui aper respondit sibi perīculum sī forte adeundum sit, nōn ōtium tum futūrum ad acuendōs dentēs: ergō sē rēctē, dum concēdātur tempus, ad ēventum pugnae praeparāre. 

Columbae mīlvī metū accipitrem rogāvērunt, ut eās dēfenderet. Ille annuit. At in columbāre receptus, ūnō diē maiōrem strāgem ēdidit, quam mīlvus longō tempore potuisset ēdere. Fābula docet malōrum pātrocinium vītandum esse. 

Cum pavidī silvīs Leporēs strīdentibus essent, Praecipitī cursū dēseruēre locum. Dēsiluēre metū sed Rānae cuius in undās, Dicitur alta pālus esse morāta fugam. Tunc, ita sī celerēs sumus, aevō grandior inquit, Murmura cūr silvae nōn timuisse pudet? Saepe cient animōsō subeunda perīcula vīrēs, Et mala, quid valeat quemque ferenda docent. 

Ingenium nostrum sī quandō ultrā nātūram cōgimus, nihil cum venustāte facere possumus. Rūsticus, quamvīs cōnētur, urbānī partēs sustinēre nōn potest. Paucīs scīlicet, "quōs aequus amāvit Iuppiter," nāscentibus datum est ut placērent. Quod illīs concēdāmus, nēve asinō similēs sīmus, quī, dominō ut cārior fieret, eum adūlārī statuit. "Nōnne vidēs" sibi inquit "hunc canem, quod parvus ac bellus sit, cum dominō ac dominā quasi sodālem vīvere, mē autem baculō caedī? Quid enim facit? Pedem porrigit, et statim eum ōsculantur. Mihi quoque haud difficile erit idem facere, ut idem mereat." Hōc cōnsiliō ad dominum tunc forte hilariōrem adiit imperītē, ungulam valdē trītam ūsque ad mentum eius nimis blandē sustulit, cum audāciam suam vōce illā canōrā familiāriōrem reddere cōnārētur. "Cuius modī" inquit dominus "hic complexus! quam dulce hoc carmen! Dā mihi baculum!" Caesus igitur modōs mūtāvit asinus. Tam subitō ad "plaudite" ducta est fābula. 

Vulgāre amīcī nomen sed rāra est fidēs. Cum parvās aedēs sibi fundāsset Sōcratēs (cuius nōn fugiō mortem sī fāmam adsequar, et cēdō invidiae dummodo absolvar cinis), ex populō sīc nesciōquis, ut fierī solet: "Quaesō, tam angustam tālis vir pōnis domum?" "Utinam" inquit "vērīs hanc amīcīs impleam!" 

Cēra ingemiscēbat sē mollem et cuicumque levissimō ictū penetrābilem prōcreātam. Vidēns autem laterēs ex lutō multō molliōrī factōs in tantam dūritiem ignis calōre pervēnisse ut multa perdūrārent saecula, sē ēiēcit in ignem ut eandem dūritiem cōnsequerētur. Sed statim igne liquefacta cōnsūmpta est. Hāc admonēmur fābula nē appetāmus quod est nōbīs nātūra dēnegātum. 

Dum legit arva lupus, reperit caput arte superbum. Hoc beat hūmānīs ars pretiōsa genīs. Hoc lupus alternō voluit pede, verba resolvit: "Ō sine vōce genās, ō sine mente caput!" Fuscat et extinguit cordis cālīgo nitōrem Corporis; est animī sōlus in orbe nitor." 

Viātōrēs duo quondam in lītore ostream undīs modō illūc allātam invēnērunt. Quam cum oculīs iam vorārent digitīsque in vicem sibi mōnstrārent, velut inter ōs et offam ortum est certāmen. Alterum enim, dum ad praedam capiendam sē dēmittit, dētrūsit alter, et hīs quidem verbīs: "Utrī" inquit "nostrum haec contingere dēbeat, prīmō quaerendum est. Quam quī prīmus vīdit, is profectō edet; alter testis erit." Tum ille "Quod sī" inquit "ita rēs dīiūdicanda est, dīs grātiās agō, quod optimus mihi oculus est." "Nē mihi quidem pessimus; peream, nisī hanc ante vīdī quam tū." "Tū quidem oculō, egō nāribus eam sēnsī." Haec cum ita agerent, adest Titius, quam arbitrum fēcērunt. Is igitur ostream prīmum aperuit, tum spectantibus illīs gravis ac sevērus absorbuit. Prānsus inde, velut dē tribūnālī praetor, "Iūdicēs" inquit "utrīque vestrum testam sine impēnsā attribuunt. Proinde in grātiam reductī domum suam uterque redeātis." Quid cōnstet lītigāre, ut nunc sunt rēs, sī aestimāveris, Titiōs omne sibi argentum vindicāre inveniās, cum cassam quod aiunt, nucem lītigantibus relinquant. 

Esse vidēbat herum Catulō dēlīrus amīcum, Quī stolidī pecoris crīmen Asellus habet; Saepius huic recipī gremiō cum cerneret illum, Spērat idem stultē posse licēre sibi. Assultāret herō persuāsit inepta cupīdō, Iamque ad blanditiās ingeniōsus erat. Sed movet ūsus herum perversō mōre placendī, Corrigat ut stultum fūstibus huius opus. Quod nātūra negat, nōn affectāre labōrēs, Nōn hanc ex facilī dissimulāre licet. Persequere officiō; nōn hoc quī ferre recūsent, Invītīs operam parce probāre tuam. 

Ulmus in rīpā flūminis nāta, sīler sibi proximum irrīdēbat ut dēbile et invalidum quod ad omnem vel levissimum undārum impetum flecterētur, suam autem firmitātem et rōbur magnificīs extollēbat verbīs quod multōs annōs assiduōs amnis impetus inconcussa pertulerat. Semel autem maxima undārum violentia ulmus perfrācta trahēbātur ab aquīs, cui sīler rīdēns inquit: Cūr mē dēseris, vīcīna? Ubi est nunc fortitūdo tua? Fābula significat sapientiōrēs esse quī potentiōribus cēdunt quam quī resistere volentēs turpiter superantur. 

Musca in tēmōne sēdit et mūlam increpāns "Quam tarde es" inquit "nōn vīs citius prōgredī? Vidē nē dolōne collum compungam tibi." Respondit illa: "Verbīs nōn moveor tuīs; sed istum timeō sellā quī prīmā sedēns cursum flagellō temperat lentō meum, et ōra frēnīs continet spūmantibus. quāpropter aufer frīvolam īnsolentiam; nam et ubi trīcandum et ubi sit currendum sciō." Hāc dērīdērī fābulā meritō potest quī sine virtūte vānās exercet minās. 

Paene necārat hiems quem frīgore, repperit Anguem Rūsticus, huic quī nōn ferre gravātur opem. Fōvit enim ille sinū, subterque recondidit ālās Sponte suās, studiō nōn patiente morī. Anguis ubi vīrēs revocante calōre recēpit, Et grave paulātim sēnsit abīre gelū: Auctōrem meritī lētālī sauciat ictū, Quīque sibi vītam reddidit ille necat. Ista malī reddunt prō fīdīs praemia factīs, Ut, cum prōfueris ipse, nocēre velint. Ā trīstī servās cui tū discrīmine vītam, Ille tibi exitiī perfidus auctor erit. 

Accipitrem mīlvī pulsūrum bella columbae Accipiunt rēgem. Rēx magis hoste nocet. Incipiunt dē rēge querī, quod sānius esset Mīlvī bella patī, quam sine Mārte morī. Sī quid agās, prūdenter agās et respice fīnem. Ferre minōra volō, nē graviōra feram. 

Porcus cōnspiciēns equum bellātōrem, quī cataphractus ad pugnam prōdībat: Stulte, inquit, quō properās? in pūgna enim fortasse moriēris. Cui equus: Tibi inter lutum sordesque impinguatō, quamvīs nihil dignum laude gesseris, cultellus adimet vītam: mortem vērō meam comitābitur glōria. Haec fābula innuit, honestius esse rēbus praeclārē gestīs occumbere, quam vītam turpiter āctam prōtrahere. 

Petrōnilla, quae suprā pulvīllum mulctrum lactis plēnum in capite portābat, in urbem sine impedīmentō sē ventūram satis cōnfīdēbat. Expedīta sānē, quīppe quae vestīmentum breve ac simplex et, quō celerior esset, soleās illō diē induisset, magnīs dum gradibus prōcēdit, lactis pretium iam nunc tōtum aestimābat; animō deinde argentum impendēbat; ēmptīs cōgitātiōne centum ōvīs ut ter incubārent gallīnae effēcit. Maximā eius cūrā rēs optimē īre vidēbātur. "Facile enim" inquit "erit mihi circā casam pullōs alere, quibus vulpēs admodum erit callida nisī ita parcet, ut inde porcum emam. Hunc deinde pinguem reddere, quantulō furfurum cōnstābit! Erat profectō, cum meus fuit satis nitidus, ut prō eō vēnditō pecūniam ingentem acceptūra sim. Et quis mē retinēbit quīn vaccam, ut nunc sunt pretia, in stabulum nostrum redūcam ūnā cum vitulō, quem in mediō grege salīre videam?" Hīs verbīs illa quoque gaudiō exsiluit, ut caderet mulctrum lactis. Valēte vōs, vacca, vitule, porce, pullī! Hōrum bonōrum domina, ubi trīstī oculō fortūnam suam humī strātam respēxit, valdē metuēns nē verberārētur, ad veniam ā marītō petendam īre pergit. Ex hāc narrātiunculā facta est fābula, quam in scaenā āctam Mulctellāriam appellant. Quisnam nōn errōre vagātur, aut somnia sibi numquam fingit? Nōnne ita fēcērunt, ut rēx ille Pyrrhus et Petrōnilla, rūstica nostra, sīc cēterī omnēs, tam sapientēs quam furiōsi? Vigilāns somniat ūnus quisque, neque quicquam dulcius. Tunc enim sēnsūs nostrōs blandus capit error, ut cūnctōs honōrēs, quamlibet uxōrem, omnia bona nostra putēmus. Cum sōlus sim, fortissimum quemque prōvocō, passim vagor, pergō īre Persārum rēgem dē soliō dēiectum; ipse rēx fīō, et populō quidem meō dilēctissimus; in caput meum corōnīs pluit. Quod sī forte ad mē revocātus sum, ecce, īdem, quī semper fuī, sum rūsticus! 

Successus ad perniciem multōs dēvocat. Aesōpō quīdam petulāns lapidem impēgerat. "Tantō" inquit "melior!" Assem deinde illī dedit sīc prōsecūtus: "Plūs nōn habeō mehercule, sed unde accipere possīs mōnstrābō tibi. Venit ecce dīves et potēns; huic similiter impinge lapidem, et dignum accipiēs praemium." Persuāsus ille fēcit quod monitus fuit, sed spēs fefellit impudentem audāciam; comprēnsus namque poenās persolvit cruce. 

Rāna ferōx agilī bellum cum Mūre gerēbat, Vincendī studiō saevus uterque fuit. Mūs parit īnsidiīs animōsam vincere Rānam, At quae nōn vincī vīribus ūsa potest. Saevit uterque suum sīc dum sēcūrus in hostem, Quō nihil exceptō posse nocēre putat: Imprōvīsus adest, rapidēque hōs Mīlvuus aufert, Atque cibum rōstrō dīlaniante facit. Nōn scelerāta diū poenās audācia vītat, Quās solet illa gravēs, auspice ferre Deō. Līte movent stultī dum bella domestica cīvēs, Hinc externus opem, quā valet hostis, habet. 

Nat canis; ōre gerit carnem, caro porrigit umbram. Umbra cohaeret aquīs; hās canis urget aquās. Spem carnis plūs carne cupit, plūs fēnore signum Fēnoris. Ōs aperit, sīc caro spēsque perit. Nōn igitur dēbent prō vānīs certa relinquī. Nōn sua sī quis avet, mox caret ipse suīs. 

Pendēre ad lanium quīdam vīdit sīmium inter relicuās mercēs atque obsōnia; quaesīvit quidnam saperet. Tum lanius iocāns "Quāle" inquit "caput est, tālis praestātur sapor." Rīdiculē magis hōc dictum quam vērē aestimō; quandō et fōrmōsōs saepe invēnī pessimōs, et turpī faciē multōs cognōvī optimōs. 

Sacerdōs quīdam gulōsus extrā patriam ad nūptiās profīscīscēns, ad quās fuerat invītātus, reperit in itinere pirōrum acervum, quōrum nē ūnum quidem attigit, quamvīs magnā affectus fame: quīn potius ea lūdibriō habēns lōtiō cōnspersit, indignābātur enim huiusmodī cibōs in itinere offerrī, quī ad lautās accēdēbat epulās. Sed cum in itinere torrentem quendam ita imbribus auctum offendisset, ut sine vītae perīculō eum trānsīre nōn posset, domum redīre cōnstituit. Revertēns autem ieiūnus, tantā est oppressus fame, ut nisī pira illa, quae ūrīnā cōnsperserat, comēsset, cum aliud nōn invenīret, extinguerētur. Haec fābula monet, nihil esse contemnendum, cum nihil sit tam vīle et abiectum, quod aliquandō ūsuī esse nōn possit. 

Mūrem quendam valdē stultum, quī campum habitābat, larum familiārium aliquandō pertaedēbat. Itaque campō segetibusque relictīs prōdiit, ut terrās peragrāret. Vix casam dēserverat, cum "Orbis" inquit "terrārum quam immānis est! Hīc ecce Appennīnus, illīc Caucasus!" Nam talpae acervum montem dūcēbat. Paucīs post diēbus in regiōnem pervēnit, ubi aestus multās ostreās in lītore relīquerat, quae illī velut nāvēs longae prīmō procul vidēbantur. "Profectō" inquit "patris meī mē miseret, quī ignāvissimus itinera facere numquam ausus sit. Contrā egō maritimum illud quod dīcunt imperium iam vīdī; loca dēserta percurrī, neque quicquam bibī." Tālia enim, quae ā lūdī magistrō quōdam didicerat, nunc, dum rūrī vagātur, prōferēbat, illīs mūribus scīlicet haud similis quī librīs rōdendīs sapientiam summīs tantum dentibus didicerint. Inter tot ostreās clausās ūna erat, quae hiāns ac Favōniō dulcī sōlisque calōre gaudēns aurīs captandīs sē reficiēbat. Alba erat atque crassa, sapōrisque, ut appārēbat, singulāris. Quam mūs noster cōnspicātus "Quidnam" inquit "videō? Cibī profectō genus est, quō, nisī fefellerit color, mē aut nunc hilarum reddam aut numquam!" Tum omnia bella spērāns appropinquāvit; et, dum collum extendit, velut plagā captus est. Illa enim subitō sē clausit. Ecce, quid facit īnscītia! Haec fābula prīmum inexpertōs docet minimās rēs admīrārī, tum capī nōn numquam quī captet. 

Aspicis aurīgam currūs Phaethonta paternī Ignivomōs ausum flectere Sōlis equōs; Maxima quī postquam terrīs incendia sparsit, Est temerē īnsessō lāpsus ab axe miser. Sīc plērīque rotīs fortūnae ad sīdera rēgēs Ēvectī, ambitiō quōs iuvenīlis agit; Post magnam hūmānī generis clādemque suamque, Cūnctōrum poenās dēnique dant scelerum. 

Rūsticus assiduō terram vertēbat arātrō; At dedit haud cēnsum dīvitiasque labor. Intereā, ad patriam Mīles post bella reversus Quam lautus vīvat, quō sit honōre, videt. Indignāns fātō, bona mancipat omnia; Mārtis Īnstruitur tēlīs Mīlitiamque petit. Sub duce pugnātum est laevō; mala vulnera passus, Cum clypeī damnō Mīles equīque fugit. Mīlitiā fessus, pontum dein nāvita tentat; Prōvehitur curva per freta longa rate: Ātra ruit subitō tempestās; flūmine puppis Vincitur: et mercēs unda virumque vorat. 

Invitātae ferē omnēs avēs ad Aquilae nūptiās indignē ferēbant upupam cēterīs praeferrī, quia corōnā īnsignis esset et versicolōribus pennīs ōrnāta, cum semper inter stercora et sordēs solita esse volūtārī. Haec fābula stultitiam eōrum arguit, quī in hominibus honōrandīs, potius vestium nitōrem praestantiamque fōrmae quam virtūtēs mōrēsque soleant attendere. 

Anus iacēre vīdit ēpōtam amphoram, adhūc Falernā faece ē testā nōbilī odōrem quae iōcundum lātē spargeret. Hunc postquam tōtīs avida trāxit nāribus: "Ō suāvis anima, quāle in tē dīcam bonum antehāc fuisse, tālēs cum sint reliquiae!" Hōc quō pertineat dīcet quī mē nōverit. 

Mūs quīdam adulēscēns imperītusque fēlem iam seniōrem flectere cōnābātur, clēmentiam tālī ratiōne petendō: "Patere" inquit "mē vīvere. Tantulus tamque parcus, num huic familiae nocēre potuerim? Dominō vel uxōrī eius cēterīsve num crēdis famem mē umquam adferre posse? Ūnō frūmentī grānō vīvere, ūnā nuce pinguis fierī soleō. Nunc sānē macer sum. Quod sī paulisper exspectāveris, catulīs tuīs hoc prandium servābis." Mūrī captō sīc loquentī ita respondit fēlēs: "Errās" inquit; "mēcumne tālēs habentur sermōnēs? Surdīs melius persuādeās. Fēlem et hāc quidem aetāte veniam dare! Istud accidit numquam. Proinde ad īnferōs dēscende! Morere, atque quam prīmum abītō, ut apud Parcās ōrātiōnem habeās! Meīs cibī satis superque erit." Neque verba tantum erant. Haec fābula docet et iuvenēs omnia crēdere sē exōrāre posse, et haud misericordēs esse senēs. 

Carduēlis avis interrogāta ā puerō, ā quō in dēliciīs habita, et suāvibus et largīs cibīs nūtrīta fuerat, cūr caveā ēgressa ingredī nōllet: "Ut meō (inquit) mē arbītrātū, nōn tuō, pāscere possim." Haec fābula indicat vītae lībertātem cūnctīs dēliciīs antepōnendam. 

Ā fēminīs utcumque spoliārī virōs, ament, amentur, nempe exemplīs discimus. Aetātis mediae quendam mulier nōn rudis tenēbat, annōs cēlāns ēlegantiā, animōsque eiusdem pulchra iuvenis cēperat. Ambae, vidērī dum volunt illī parēs, capillōs hominī legere coepēre invicem. Quī sē putāret fingī cūrā mulierum calvus repente factus est; nam funditus cānōs puella, nigrōs anus ēvellerat. 

Raptābat volucrēs captum pede corvus in aurās Scorpion, audācī praemia parta gulae. Ast ille īnfūsō sēnsim per membra venēnō, Raptōrem in Stygiās compulit ultor aquās. Ō rīsū rēs digna: aliīs quī fāta parābat, Ipse perit, propriīs succubuitque dolīs. 

Sūtor quīdam ab oriente sōle ad occidentem cotīdiē cantābat, ut rēs mirābilis omnibus vidērētur quī eum vel vīderant vel audīverant. Mīrā sānē arte cānēbat, magis contentus quam quīlibet ē septem illīs sapientibus. Vīcīnus contrā eius, argentārius bene nummātus, haud multum cānēbat, minus dormiēbat. Quem, sī quandō prīmā dēmum lūce dormitāverat, sūtor cantandō excitābat. Inde querēbātur ille, quod, sīcut cētera, nōn ita somnum quoque dī prūdentēs in forō vēnīre iussissent, ut vulgō cibum pōtiōnemve emere solērent. Cantōrem tum in aedēs suās amplissimās allātum ita interrogāvit: "Dīc mihi" inquit "mī vetule, quantum argentī quotannīs merēris?" "Quotannīs autem, domine? Ita mē dī ament, haud istō modō ratiōnem inīre soleō, ut diēī diem addam. Mihi quidem satis est, ad fīnem annī sī quā adhūc supersum. Pānem suum quisque adfert diēs." Ita respondit quasi dērīdēns sūtor. "Estō" inquit alter, "sed quid diē quoque merēris?" "Modō plūs, modō minus. Pessima autem rēs est illa (et aliter sānē satis esset mercēs mea), quod annīs singulīs īnsunt tot diēs, quibus cessāre iubeāmur. Profectō nimis crēbrī diēs fēstī, quōrum alter nocet alterī, nōs perdunt. Et sacerdōs nōbīs dīvī cuiusdam novī semper sacra anniversāria dēnūntiat." Tum argentārius, alterīus īnscientiam rīdēns, "Rēgem" inquit "hodiē tē facere cupiō; accipe nummōs centum, quōs ad ūsūs necessāriōs servēs." Ille autem omne argentum sē vidēre ratus quod hīs centum annīs hominēs ē terrā effōdissent, domum redit; nummōs sub casā condit, et laetitiam quidem suam cum illīs. Nūlla enim iam carmina; perdita etiam vōx, simul atque id nactus est, quod omnia mala sēcum adferret. Nūllus inde somnus, nihil nisī cūrae, et, vīsō forte hospite, suspiciōnēs metūs inānēs. Per tōtum diem quasi excubābat; noctū, sī quid strepitūs fēcerat fēlēs, nē haec argentum abriperet metuēbat. Tandem aliquandō ad vīcīnum, quem nōn iam, ut ōlim, māne excitābat, accurrit; "Redde" inquit "mihi cantum ac somnum; at istōs centum nummōs, ēn, recipe sōdēs." 

Est monitīs semper reverentia danda parentis: Cōnsilium, iuvenēs, mente tenēte senum. Iamque erat orta diēs, Haedum cum clausit in aulā Capra; fruī nemoris frondibus ipsa parat. Discessū sobolem monuit tamen anxia māter, "Panda forēs nūllī, dōnec egō ipsa vocō." Haec Lupus audierat; mox pulsat et imperat Haedō, Vōce Capram simulāns; "Heus, bone, solve serās." "Iānua clausa," rēfert per rīmās ille, "manēbit: Vōce vocor Caprae prōspiciōque Lupum." 

Ipsum cognōscās; nōlī simulāre, quod haud es; Ūtere contentus, quod tibi sorte datum est. Contigit exuviās reperisse leōnis Asellō; Mox hīs indūtus pāscua lāta petit. Aggrediēns laetosque gregēs armentaque terret: Diffugiunt vīsū; corda timōre micant. Mox dominus, quaerēns fugitīvum, vīsus adīre; Hunc etiam rugiēns vult pepulisse ferus. Attamen auriculās longās ait ille prehendēns, "Forte aliōs fallās; haec mihi signa manent." 

Bella gerit scarabaeus, et hostem prōvocat ultrō, Rōbore et īnferior, cōnsiliō superat. Nam plūmīs aquilae clam sē neque cognitus abdit, Hostīlem ut nīdum summa per astra petat. Ōvaque, cōnfodiēns, prohibet spem crēscere prōlis: Hōcque modō illātum dēdecus ultus abit. 

Humilēs labōrant ubi potentēs dissident. Rāna ē palūde pugnam taurōrum intuēns, "Heu, quanta nōbīs īnstat perniciēs" ait. interrogāta ab aliā cūr hōc dīceret, dē prīncipātū cum illī certārent gregis longēque ab ipsīs dēgerent vītam bovēs, "Sit statiō sēparāta ac dīversum genus; expulsus rēgnō nemoris quī profūgerit, palūdis in sēcrēta veniet latibula, et prōculcātās obteret dūrō pede. Ita caput ad nostrum furor illōrum pertinet. 

Trabs, quae currū vehēbātur, bovēs ut lentulōs increpābat, dīcēns: "Currite, pigrī; onus enim leve portātis." Cui bovēs, "Irrīdēs nōs (respondērunt) ignāra quae tē poena maneat. Onus hoc nōs citō dēpōnēmus, tuum autem tū quoad rumpāris sustinēre cōgeris." Indoluit trabs nec amplius bovēs convīciīs lacessere ausa est. Haec fābula quemlibet monet nē aliōrum īnsultet calamitātibus, cum ipse possit maiōribus subiacēre. 

Senex, quī iam eō abitūrus erat quō vocābat mors, "Puerī" fīliīs suīs "dīlēctissimī" inquit, "vidēte utrum haec iacula colligāta frangere possītis necne; tum nōdum, quō ligantur, vōbīs explicābō." Maximus igitur nātū illa accepta ubi summā vī frangere cōnātus est, reddidit; "Validiōribus" inquit "cēdō." Tum minor ad certāmen locum cēpit; sed nēquīquam. Minimus dēnique rem temptāvit. Hīs autem omnibus, dum tempus terunt, restitit iaculōrum fascis. Nam nē ūnum quidem frāctum est. "Imbēcillī!" inquit pater, "quid in huius modī negōtiō vīrēs possint meae, mōnstrandum est." Quem lūdere ratī subrīdēbant fīliī; sed haud meritō; nam iacula sēparāta facile frēgit. "Vidētis" inquit "quantum possit concordia. Vōs autem, fīliī meī, inter vōs estōte coniūnctī. Pietās vōs in vicem conliget." Neque quicquam amplius dīxit aeger, dum paulō post vītae fīnem iam adesse sēnsit. Tum "Fīliī" inquit "cārissimī, ad maiōrēs nostrōs proficīscor. Valēte. Prōmittite mihi, vōs ita vīctūrōs esse, ut frātrēs deceat. Hoc date morientī." Pollicitī igitur sunt ex ōrdine trēs fīliī lacrimantēs, dum dextram cuiusque tenet ipse. Tum mortuus est. Deinde adulēscentēs hērēditātem magnam illam quidem esse intellēxērunt, sed āere aliēnō impedītam. Itaque, cum modō hanc rem crēditor quīdam sibi vindicāret, dē illā modō lītem intenderet vīcīnus, frātrēs tamen prīmō rem prosperē gerēbant. Illa autem concordia, ut rāra est, ita brevis inter eōs fuit, quōs, genere ad id coniūnctōs, suum quemque negōtium nunc sēparāret. Interveniunt ūnā cum advocātīs etiam ambitiō atque invidia. Adeō mox prōgressī sunt, ut bona inter sē partīrentur, cum disputārent fallerentque. Saepius interim iūdex vel hōc vel illō nōmine eōs damnat. Redeunt mox crēditōrēs ac vīcīnī, ut errōrem illī, vitium hī quoddam, sē invēnisse simulārent. Frātrēs inde, solūtā concordiā, dīversa volunt omnia; hic dum adsentītur, ille contrā dicit. Ita praedium perdidērunt omnēs. Quōs tandem paenituit quod sērius in mentem vēnissent illa colligāta, tum sēparāta iacula. 

Sūs irrīdēbat canem odōrisequum, quī dominō murmure et caudā adulārētur, ā quō ad artem aucupātōriam multīs verberibus auriumque vellicātiōnibus fuerat īnstrūctus. Cui canis: "Nescīs (inquit) īnsāne, nescīs quae ex verberibus illīs sim cōnsecūtus, per ea enim suāvissimīs perdīcum cōturnīcumque carnibus vēscor." Haec fābula nōs monet nē inīquō animō ferāmus praeceptōrum verba, quae multōrum bonōrum causā esse cōnsuēvēre. 

Delphīnem invītum mē in littora compulit aestus, Exemplum, īnfīdō quanta perīcla marī. Nam sī nec propriīs Neptūnus parcit alumnīs, Quis tūtōs hominēs nāvibus esse putet? 

Plērumque stultī, rīsum dum captant levem, gravī dēstringunt aliōs contumēliā, et sibi nocīvum concitant perīculum. Asellus aprō cum fuisset obvius, "Salvē" inquit "frāter." Ille indignāns repudiat officium, et quaerit cūr sīc mentīrī velit. Asinus dēmissō pēne "Similem sī negās tibi mē esse, certē simile est hoc rōstrō tuō." Aper, cum vellet facere generōsum impetum, repressit īram et "Facilis vindicta est mihi: sed inquinārī nōlō ignāvō sanguine." 

Asinus quīdam rēs sacrās portābat, ratus sēsē venerārī hominēs. Itaque ērēctus incēdēbat, tamquam sibi tūs illud atque carmina acciperet. Cuius errōrem cum mox vīdit aliquis, "Mī asine" inquit "istam vānitātem tibi excute. Nōn tē, sed istās rēs sacrās caerimōniīs colunt; istī dīvō haec religiō dēbētur." Inērudītī magistrātūs vestīmentum modō colimus. 

Sublīmem rapuit Volucer Iovis unguibus agnum; Āērium ē celsā rūpe secābat iter. Cōnspicit intereā Corvus. Sī crēdere fās est, Aemulus hic statuit dēspoliāre pecus; Tum gregis in rēgem vēlōcibus irruit ālīs: Sīdera pennārum strīdor ad alta venit. In vellus tamen īnfēlīx tantum implicat unguēs: Ambitiōsus avis dēperit arte suā. Haud mora longa fuit, cum captī Rūsticus ālās Incīsit, puerīs lūdibriōque dedit. Fertur, quae sit avis, cuidam dīxisse rogantī, "Nunc egō sum Corvus, mox Iovis āles eram." 

Lūnārem noctū, ut speculum, canis īnspicit orbem, Sēque vidēns, alium crēdit inesse canem, Et lātrat: sed frūstrā agitur vōx irrita ventīs, Et peragit cursūs surda Diāna suōs. 

Quamvīs sublīmēs dēbent humilēs metuere, vindicta docilī quia patet sollertiae. Volpīnōs catulōs aquila quondam sustulit, nīdōque posuit pullīs ēscam ut carperent. Hanc persecūta māter ōrāre incipit, nē tantum miserae lūctum importāret sibi. Contempsit illa, tūta quīppe ipsō locō. Volpēs ab ārā rapuit ārdentem facem, tōtamque flammīs arborem circumdedit, hostī dolōrem damnō miscēns sanguinis. Aquila, ut perīclō mortis ēriperet suōs, incolumēs nātōs supplex volpī trādidit. 

Glōriābātur turdus sē amīcitiam contrāxisse cum hirundine. Cui māter, "Stultus es, fīlī (inquit), sī crēdis cum eā posse convenīre, cum uterque vestrum dīversa soleat appetere loca. Tū enim frīgidīs, illa tepidīs dēlectātur locīs." Hāc monēmur fābulā nē eōs nōbīs faciāmus amīcōs, quōrum vīta ā nostrā dissentit. 

Labōrāte, operam date! Num quid aliud minus fallere solet? Agricola haud sānē pauper, cum iam mortem adesse intellegeret, fīliōs advocātōs, remōtīs aliīs, ita adlocūtus esse fertur: "Agrum" inquit "nōlīte vēndere, quem maiōrēs nostrī nōbīs relīquērunt. Thēsaurus enim ibi conditus est. Cuius quamquam locum nōndum nōvī, sat sciō fore ut paulō fortius mōlientēs eum aliquandō reperiātis. Statim post messem terram vertite, effodite, scrūtāmini. Nūllus sit locus, ubi nōn aliquid saepius ēgerint manūs vestrae." Patre igitur mortuō fīliī agrum hinc atque illinc undique effodiunt, et tantā quidem industriā, ut multō maiōrēs inde frūctūs illō annō percēperint. Argentī sānē nihil erat conditī. At pater sapientissimus, quī eōs thēsaurum docēret esse industriam. 

Hystrice vēscendī pervāsit forte cupīdō Summa Lupum; ēsuries īnsatiāta premit. Ast illa hirsūtīs spīnīs mūnīta manēbat Undique; nōn ārdēns audet adīre Lupus. Intereā, bellō cum vincere nescit apertō, Quod superest illī, fraude dolōque petit. "Tempore nē pācis cūrēs tua tēla tulisse; Nam, nisī Mārs īnstat, nōn sua mīles habet:" Īnsidiātor ait; cui tālia rettulit Hystrix, "Quā lupus est, illīc tēla tenēre decet." 

Quod fīne ēgregiōs turpī maculāveris ōrsūs, In noxamque tuum verteris officium; Fēcistī quod capra, suī mulctrālia lactis Cum ferit, et propriās calce profundit opēs. 

Haec rēs avārīs esse conveniēns potest, et quī, humilēs nātī, dīcī locuplētēs student. Hūmāna effodiēns ossa thēsaurum canis invēnit, et, violārat quia Mānēs deōs, iniecta est illī dīvitiārum cupiditās, poenās ut sānctae religiōnī penderet. Itaque, aurum dum custōdit oblītus cibī, fame est cōnsūmptus. Quem stāns vulturius super fertur locūtus "Ō canis, meritō iacēs, quī concupīstī subitō rēgālēs opēs, triviō conceptus, ēdūcāte stercore." 

Pīca aquilam rogābat ut sē inter suōs familiārēs et domesticōs acciperet, quandō id merērētur cum corporis pulchritūdine, tum ad mandāta peragenda linguae volūbilitāte. Cui aquila, "Hoc facerem (respondit), nī vererer, nē quae intrā tēgulās fīunt, tuā loquacitāte cūncta efferrēs." Haec fābula monet linguācēs et garrulōs domī nōn habendōs. 

Vulpēs, quae adulēscēns illa quidem erat, sed callidissima, cum prīmum in vītā suā equum cōnspēxisset, lupō cuidam parum expertō, "Accurre" inquit "nam animal nesciō quod pulcherrimum ac maximum in nostrīs campīs pāscitur. Quod illud modō vīdī, etiam nunc vehementer laetor." Tum alter "Estne" inquit "istud validius quam nōs? Mōnstrā mihi sōdēs eius velut imāginem." Cui vulpēs ita respondit: "Sī vel pictor essem vel dīcendī studiōsus adulēscēns, gaudium iam nunc sentīrēs, quod paulō post sentiēs, ubi illud vidēris. Venī modō! Haud sciō an hanc nōbīs praedam mīserit Fortūna." Itaque veniunt ad equum in pāscua missum. Ille autem huius modī amīcōs tantī fēcit, ut sēmitā abitūrus esset. "Domine" inquit vulpēs "grātum nōbīs, servīs tuīs, fēceris, sī nomen tuum ēdideris." Cui equus, haud sānē stultus, "Nomen" inquit "legitōte ipsa et amīcus iste. Potestis enim; quia sūtor meus nomen circā soleās īnscrīpsit." Vulpēs tamen veniam ob īnscītiam suam petīvit: "Parentēs" inquit "meī ut pauperēs, quīppe quibus nihil prōrsus praeter latebram esset, mē ērudiendam haud cūrāvērunt. Hic autem lupus dīvitēs parentēs fēcērunt ut legere disceret." Lupus igitur, cui valdē placēbat adūlātiō illīus, appropinquāvit. Sed, dum sē iactat, dentēs perdidit quattuor. Nam equus, ubi gravius calcēs remīsit, in fugam sē dedit. Lupō autem miserō atque cruentō, humī sē volventī, "Frāter" inquit illa, "hoc sānē illud vērum esse probat quod mihi ōlim dīxērunt prūdentēs. Ecce, tibi in mālā ita īnscrīpsit illud animal: Ignōtō nihil cōnfīdat sapiēns!" 

Fortibus afflīctīs, generōsī, parcite, cīvēs! Quōs Fortūna premit, turpe nocēre fuit. Bōs celerī passū cupiēns fūgisse Leōnem Obvius est Hircō; cōnstitit ille viā. Cornibus adversīs et proelia fronte gerēbat; Cui rapidīs verbīs Bōs fugitīvus ait; "Nōn tua frōns horrenda mihi, nōn, improbe, cornū. Quī sequitur, sōlus territat iste Leō. Bēllua sī longē, quam tū plūs fortis, abesset, Sanguine mox vestrō sparsa fuisset humus." 

Mīles equum habēns optimum, ēmit alium nēquāquam illī bonitāte parem, quem multō dīligentius quam priōrem nūtriēbat; tunc priōrī sīc ait: "Cūr mē dominus quam tē impēnsius cūrat, cui neque pulchritūdine nec rōbore neque vēlōcitāte comparandus sim?" Cui ille, "Est haec (inquit) hominum nātūra, ut semper in novōs hospitēs benigniōrēs sint." Haec fābula indicat hominum āmentiam, quī nova, etiamsī dēteriōra sint, solent veteribus antepōnere. 

Āēriam propter crēvisse cucurbita pīnum Dicitur, et grandī luxuriasse comā: Cum rāmōs complexa, ipsumque ēgressa cacūmen. Sē praestāre aliīs crēdidit arboribus. Cui pīnus, Nimium brevis est haec glōria: nam tē Prōtinus adveniet, quae male perdet, hiems. 

Cum turmā comitem Corvō placet īre Lupōrum; Nempe Lupī praedam per iuga montis agunt. Praeda tamen capta est; tunc importūnior īnstat Corpus avis; partem postulat esse suam: Quīppe comes fuerat fīdus. Cui rettulit ūnus, "Nec comes es, neque pars carnis, avāre, tua est. Nōn sequeris nōsmet: praedamque dapēsque petēbās; Perfide, nōn volumus verba, sed ācta, Lupī. Sī, tibi tam cārōs, mortī nōs fāta dedissent, Nōnne forent grātō corpora nostra cibō?" 

Nihil prōdest currere, nisī mātūrē profectus sīs. Testēs mihi sunt lepus et testūdō. "Pignore" inquit haec "certēmus, quod tuum erit, nisī sērius mētam attingēs." "Sērius autem? num sāna es? Immō elleborī magnā vī sūmptā tē pūrgāre dēbēs." Ita respondit ille curriculō nātus. Cui altera "Sīve sāna" inquit "sīve īnsāna sum, certāmen poscō." Pignora igitur prope mētam prōposuērunt ambō; quae quālia fuerint, nihil ad rem, neque quem arbitrum lēgerint. Leporī quidem quattuor tantum saltūs faciendī erant - illōs dīcō quōs tum videās, cum paene captus canēs, iam procul relictōs atque quasi ad Kalendās Graecās dīlātōs, campum peragrāre cōgit. Itaque, ut cui tempus esset ad grāmen carpendum, ad dormiendum, ad ventum captandum, illam gradū quōdam senātōriō īre patiēbātur. Quae iam profecta multum cōnātur, lentē fēstīnat. Hic autem tālem spernēns victōriam, sine glōriā certāmen fore ratus, sērō proficīscī decēre crēdēbat. Grāmen prīmō carpere, requiēscere, prōrsus aliud agere; dēnique, cum illam mētae iam appropinquantem vīdisset, currere, ut sagitta ēmissa. Sed nēquīquam; nam nihil prōfuit impetus; prior advēnit illa. Quae "Agedum" inquit "nōnne rēctē dīxī? Quid prōdest ista celeritās? Mē nihilō minus vīcisse vidēs. Et quid sī tū quoque casam tēcum portārēs?" 

Victōrem forte gymnicī certāminis iactantiōrem cum vīdisset Phryx sophus, interrogāvit an plūs adversārius valuisset eius? Ille: "Nē istud dīxeris; multō fuēre vīrēs maiōrēs meae." "Quod" inquit "ergō, stulte, meruistī decus, minus valentem sī vīcistī fortior? Ferendus essēs, forte sī tē dīcerēs superāsse, melior quī fuisset vīribus." 

Delphīnī īnsīdēns vada caerula sulcat Arīon, Hōcque aurēs mulcet, frēnat et ōra sonō. Quam sit avārī hominis, nōn tam mēns dīra ferārum est: Quīque virīs rapimur, piscibus ēripimur. 

Nūllī nocendum, sī quis vērō laeserit, multandum similī iūre fābella admonet. Volpēs ad cēnam dicitur cicōniam prior invītāsse, et illī in patinā liquidam posuisse sorbitiōnem, quam nūllō modō gustāre ēsuriēns potuerit cicōnia. Quae, volpem cum revocāsset, intrītō cibō plēnam lagōnam posuit; huic rōstrum īnserēns satiātur ipsa et torquet convīvam fame. Quae cum lagōnae collum frūstrā lamberet, peregrīnam sīc locūtam volucrem accēpimus: "Sua quisque exempla dēbet aequō animō patī." 

Conquerentī Asinō quod cornibus carēret, Sīmiae vērō quod cauda sibi dēesset, "Tacēte (inquit Talpa) cum mē oculīs captam esse videātis." Haec fābula ad eōs pertinet, quī nōn sunt suā sorte contentī; quī, sī aliōrum īnfortūniam cōnsīderārent, aequiōrī animō tolerārent suā. 

Pontus erat: iuxtā laetās pāscēbat in agrīs Pāstōr ovēs; placidus flūctus ubīque iacet. Dum mare tranquillum spectat, vēsāna cupīdō Hunc dandī ventō vēla capit. Mercis amōre sacrae ductus, mox vēndidit agnōs: Sarcina palmārum crēditur ēmpta marī. Quō ruis, īnfēlīx? Immānibus obruit Austrīs Aethera tempestās; alveus haurit aquās. Prōtinus īnfaustum dē puppī mittere pondus Cōnstituit; tūtum vix tenet ipse locum. Postmodo mīrantī pontī placida aequora cuidam, "Vult iterum palmās," inquit, "habēre meās." 

Colōnus quīdam senex, lignīs sarmentīsque nimium onerātus annīsque parum ērēctus, dum, foliīs paene tēctus, casam suam fūmō nigram petit, gemēns ac tardō gradū ambulābat. Tandem, cum nihil amplius vel cōnārī vel tolerāre posset, fasce positō, dē sorte suā trīstis cōgitābat. "Num quod" inquit "umquam mihi gaudium fuit, postquam nātus sum? Ubivīs terrārum ecquis mē pauperior? Saepius nihil pānis, numquam quiētis quicquam; uxor puerīque, mīlitēs ac tribūta, crēditor, mūnera." Hīs rēbus miserī sānē hominis imāginem effingit. Mortem igitur ad sē vocat, quae sine morā adest rogatque quid vellet. "Idcircō" inquit ille "tē arcessīvī, ut tuō auxiliō haec ligna iterum susciperem. Haud diū morāberis." Mors cuilibet malō adfert remedium. Nōs autem nē pedem quidem hinc discēdāmus. Patī enim quam morī minus miserum arbitrāmur cūnctī. 

Cōnsilia quī dant prāva cautīs hominibus et perdunt operam et dērīdentur turpiter. Canēs currentēs bibere in Nīlō flūmine, ā corcodīlīs nē rapiantur, trāditum est. Igitur cum currēns bibere coepisset canis, sīc corcodīlus "Quamlibet lambe ōtiō, nōlī verērī." At ille "Facerem m'herculēs, nisī esse scīrem carnis tē cupidum meae." 

Magnus timor avēs incesserat, nē Scarabaeī arcū pilārī eās occīderent, ā quibus magnam pilārum vim in sterquilīniō summō labōre fābricātam audīerant. Tunc passer: "Nōlīte (inquit) expavēscere. Quō modō enim pilās in nōs per āera volantēs iacere potuērunt, cum eās per terram magnō mōlīmine vix trahant?" Haec fābula nōs admonet nē hostium opēs extimēscāmus, quibus dēesse vidēmus ingenium. 

Anguīllās quisquis captat, sī limpida verrat Flūmina, sī illīmēs ausit adīre lacūs, Cassus erit, lūdetque operam: multum excitet ergō Sī crētae, et vitreās palmula turbet aquās, Dīves erit: sīc iīs rēs pūblica turbida lucrō est, Quī pāce, arctātī lēgibus, ēsuriunt. 

Rūsticus - ācta loquor - rapidum parat īre per amnem; Turbidus hībernīs ille fluēbat aquīs. Approperat rīpam; prōnō ruit aequore vortex: Mox vada, quā currat lēnius unda, petit: Ēn vada mox reperit; quae vīsa quiētior, ista Altior unda fuit; nec tamen īre potest. "Frontī nūlla fidēs," sīc sēcum volvit agrestis; "Tūtior est torrēns; saevior unda silet." 

Rānae quondam, populārī cīvitātis genere, nōn iam, ut ōlim, contentae, tantōs clāmōrēs ēdēbant, ut Iuppiter rēgis potestātī eās subiēcerit. Itaque dē caelō eīs cecidit rēx mītis sānē ingeniī, et tantō quidem strepitū, ut illae, stulta profectō gēns, ac timida, quae palūdēs habitat, sub aquās sē condere pergerent. Et inter iuncōs arundinēsque vel cavīs locīs latentēs, diū nōn audēbant vultum eius suspicere, quem gigantem inaudītum esse crēdēbant. Rē vērā autem tignum erat, cuius quaedam quasi gravitās ōris timōre eam adfēcit quae ad rēgem videndum ex latebrā suā prīma prōdīre audēbat. Accēdit tamen tremēns, sequitur altera, tum tertia; mox astat exāmen. Dēnique velut iam familiārēs in rēgis suī umerum īnsiliunt. Quod ille haud molestē fert; tacitus scīlicet restat. Interim Iovis aurēs iam paene rumpuntur; nam rānārum pōpulus "Dā nōbīs" inquiunt "rēgem, quī sē moveat!" Rēgem igitur eīs deōrum rēx mīsit gruem, quī eās ad arbitrium suum mordēbat, edēbat, interficiēbat. Rānīs deinde querentibus Iuppiter "Quid" inquit "istud est? num suīs lēgibus mē subiciet voluntās vestra? Oportuit prīmō prīstinam cīvitātem istam servāre. Quod quoniam haud fēcistis, satis esse dēbēbat, sī prīmus ille rēx vōbīs facilis fuit dulcisque. Hōc autem rēge, quī nunc est, estōte contentae, nē in peiōris manūs incidātis." 

Vulpēs ōlim cum caprō amīcō suō ambulābat. Huic maxima illa quidem cornua erant, prūdentiae autem nē minimum quidem. Illa fallendī summa erat artifex. Sitī igitur coāctī cum in puteum dēscendissent, et iam satis superque bibissent, caprō vulpēs, "Quid" inquit "faciāmus, mī contubernālis? Haud sānē satis erit bibisse. Hinc nōbīs exeundum est. Tū pedēs istōs levātōs et cornua contrā parietem tenētō; suprā tergum tuum prīmō ascendam, tum cornibus istīs mē levandō, hōc modō ēvādam; mox tē quoque hinc extraham." "Hercle vērō" inquit ille "optimum istud vidētur. Quī tantum sapiant, eōs laudō. Quod ad mē, fateor, tāle cōnsilium numquam mē inventūrum fuisse." Vulpēs deinde ubi ēvāsit, comitem relictum ōrnātē cōpiōsēque hortābātur ut aequō animō exspectāret. "Quantum" inquit "barbae tibi in mentō est, sī tantum sapientiae dedissent dī, haud ita sēcūrus istūc dēscendissēs. Ergō valē! Equidem ēvāsī. Tū summam dā operam, ut per tē ēvādās. Mē autem est quod impediat, quō minus in itinere diūtius cessem." Fīnem igitur semper respicere dēbēmus. 

Dum turdōs vīscō, pedicā dum fallit alaudās, Et iacta altivolam fīgit harundō gruem, Dipsada nōn prūdēns auceps pede perculit: ultrīx Illa malī ēmissum vīrus ab ōre iacit. Sīc obit, extentō quī sīdera respicit arcū, Sēcūrus fātī, quod iacet ante pedēs. 

Inops, potentem dum vult imitārī, perit. In prātō quondam rāna cōnspēxit bovem, et tācta invidiā tantae magnitūdinis rūgōsam īnflāvit pellem. Tum nātōs suōs interrogāvit an bove esset lātior. Illī negārunt. Rūrsus intendit cutem maiōre nīsū, et similī quaesīvit modō, quis maior esset. Illī dīxērunt "bovem." Novissimē indignāta, dum vult validius īnflāre sēsē, ruptō iacuit corpore. 

Ligneus ecce! Deus cuidam stat in aedibus. Illum Ut sibi rēs crēscant ōre tremente rogat. Quō magis ōrābat supplex, minus omnia cēdunt Prospera; ferre bonī nīl valuēre precēs. Crūra Deī tandem cultor rapit excitus īrā; Mox sūmpsit poenās; obrutus ille iacet. At magnum argentī, mīrābile! pondus et aurī Ē capite exsiliit. Tālia fātur homō: "Improbus et perversus erās. Dum dantur honōrēs, Nīl mihi tū prōdēs, nīlque refertur opis. At simul ac frāctus, simul es mala mīllia passūs, Ecce! tuā tandem sum citō dīves ope." 

Canem quīdam habēns quō magis ab illō dīligerētur, semper eum suīs pāscēbat mānibus, ligātumque solvēbat. Ligārī autem et verberārī iubēbat ā servō, ut beneficia ā sē, maleficia autem ā servō in illum vidērentur esse collāta. Aegrē autem ferēns canis sē assiduē ligārī verberārīque aufugit et cum increpārētur ā dominō ut ingrātus et tantōrum beneficiōrum immemor, quī sē fūgisset, ā quō semper dīlēctus pāstusque fuisset, ligātus autem verberātusque nunquam, respondit quod "Servus tuō iussū facit; ā tē factum putō." Haec fābula indicat eōs malefactōrēs habendōs quī maleficiōrum causā fuēre. 

Caucasia aeternum pendēns in rūpe Promētheus Dīripitur sacrī praepetis ungue iecur. Et nōllet fēcisse hominem: figulōsque perōsus Accēnsam raptō damnat ab igne facem. Rōduntur variīs prūdentum pectora cūrīs, Quī caelī affectant scīre, deumque vicēs. 

Repente līberālis stultīs grātus est, vērum perītīs inritōs tendit dolōs. Nocturnus cum fūr pānem mīsisset canī, obiectō temptāns an cibō posset capī, "Heus," inquit "linguam vīs meam praeclūdere, nē lātrem prō rē dominī? Multum falleris. Namque ista subita mē iubet benignitās vigilāre, faciās nē meā culpā lucrum." 

Anguīlla interrogābat serpentem, quārē, cum similēs essent atque cognātī, hominēs tamen sē potius quam illum īnsequerentur. Cui serpēns: "Quia rārō (inquit) mē quis laedit impūne." Fābula indicat minus laedī solēre quī sēsē ulcīscuntur. 

Fontibus est puteum vīvīs; ibi forte sedēbat Flēns Puer; ac Fūrī, cūr fleat ipse, rēfert: "Flēre mihi fās est; nam, ruptīs fūnibus, ēheu! Aurea sub laevās urna subīvit aquās." Dīxerat: extemplō dīrēptīs vestibus aurum Fūr avidus sibi vult, in puteumque micat. Vās ubi nōn reperit, mox sē fert rūrsus in aurās; Haud Puer, haud vestis, quam tueātur, adest. 

Alter alterī auxilium ferre dēbet. Vīcīnus enim tuus sī moriētur, tibi onus eius portandum erit. Asinus quondam ita onerātus, ut paene dēficeret, cum equō nihil nisī ōrnāmenta portante iter faciēbat. Itaque hunc ōrāvit ut sibi opem ferret; quod nisī ita faceret, sē ante peritūrum quam ad oppidum vēnissent. "Modesta" inquit "sānē haec precātiō. Dīmidium huius oneris tibi velut lūdō iocōque erit." Recūsābat autem ille remissīs calcibus, cum ecce ecomitem sub onere morientem vīdit. Tum dēmum sē parum rēctē ēgisse cognōvit. Nam, praeter tōtum alterīus onus, pellis quoque eiusdem equō portanda erat. 

Rēgnātorque penūs, mēnsaeque arrōsor herīlis Ostrea mūs summīs vīdit hiulca lābrīs. Queis teneram appōnēns barbam, falsa ossa momordit: Ast ea clausērunt tācta repente domum; Dēprēnsum et taetrō tenuērunt carcere fūrem, Sēmet in obscūrum quī dederat tumulum. 

Mūstēla ab homine prēnsa, cum īnstantem necem effugere vellet, "Quaesō, parce" inquit "mihi, quae tibi molestīs mūribus pūrgō domum." Respondit ille "Facerēs sī causā meā, grātum esset et dedissem veniam supplicī. Nunc quia labōrās ut fruāris reliquiīs, quās sunt rōsūrī, simul et ipsōs dēvorēs, nōlī imputāre vānum beneficium mihi." Atque ita locūtus improbam lētō dedit. Hōc in sē dictum dēbent illī agnōscere, quōrum prīvāta servit ūtilitās sibi, et meritum ināne iactant imprūdentibus. 

Cygnus moriēns interrogābātur ā cicōniā, cūr in morte, quam cētera animālia adeō exhorrent, multō suāviōrēs quam in omnī vītā ēmitteret sonōs, cum penitus maestus esse dēbēret. Cui cygnus: "Quia (inquit) neque cibī quaerendī cūrā amplius excruciābor, neque aucupum laqueōs extimēscam." Haec fābula nōs admonet nē mortem formīdēmus, quā omnēs vītae miseriae praecīduntur. 

Rūsticus ex agrīs raptum nūtrīverat Anguem; At forte īrātus perculit ēnse feram: Ille quidem fūgit, sed nōn sine vulnere. Tempus Rūsticus ex lautō post breve pauper erat; Saevitiaeque memor veteris, causamque malōrum Hanc reputāns, Anguem lāta per arva petit. Supplicat inventum ut redeat: cui rettulit ille, "Quae tēlīs horret nōn adeunda domus." Sī monitum quaerās, hostī nē crēde potentī; Nec cupiās iterum, laesus, adīre locum. 

Lupus, cui propter canum vigilantiam nihil restābat praeter ossa ac pellem, canī Molossō validō pulchrōque, et pinguī ac nitidō, per imprūdentiam errantī, obviam factus est. In quem impetum facere volēbat ille quidem domumque eum abripere, sed proelium cōnserere cum cane maximō opus erat, quī sē fortiter dēfendere posset. Itaque lupus summissē accēdēns cum eō colloquī incipit laudandō atque admirandō corpore eius nitidissimō. Cui ille, "In tuā" inquit "sōlīus manū est, mī amīce, ut, quam egō sum, tam pinguis fīās. Fuge modō silvās, ubi aequālibus tuīs miserrimīs eadem sors sit omnibus, nempe ut fame moriantur. Quid enim? Nihil certī, nihil tibi quiētō vel sine pretiō cibī; omnia gladiō adepta. Sequere mē; vītam multō beātiōrem agēs." Tum lupus, "Quidnam" inquit "facere oportēbit?" "Paene nihil" inquit alter; "mendīcōs ac fūrēs persequī, familiae blandīrī, dominum adūlārī. Hinc tibi illa praemia: cibī reliquiae omnis generis, gallīnae vel columbae ossa, nē dē crēbrīs complexibus dīcam." Lupus igitur iam eam sibi fēlīcitātem animō fingēbat, quae sē flēre cōgeret. Sed cum iter ambō facerent, collum canis attrītum cōnspicātus, "Quidnam" inquit "est istud?" "Nihil." "Quid ait? nihilne est?" "Parva sānē rēs est." "Dīc sōdēs." "Collāre, quō mē vinciunt, fortasse causa est." "Vinciunt autem? Nōnne quōlibet currere licet?" "Haud semper; sed quid rēfert?" "Tantī rēfert, ut neque istās cēnās omnēs cupiam, neque istō pretiō thēsaurum." Quō dictō, lupus effūgit; et ūsque adhūc currit. 

Mīlvus edāx, nimiae quem nausea torserat ēscae, Hei mihi, māter, ait, vīscera ab ōre fluunt. Illa autem, Quid flēs? Cūr haec tua vīscera crēdās, Quī raptō vīvēns sōla aliēna vomis? 

Arborēs complūrēs in eōdem crēverant locō prōcērae, rēctae ēnōdēsque, praeter ūnam humilem, parvam nōdōsamque, quam ut dēfōrmem pusillamque cēterae lūdibriō habēre solitae erant. Aedificātūrus domum locī dominus iubet omnēs excīdī, praeter eam quae brevitāte et dēformitāte sua aedificium indecōrum redditūra vidēbātur. Cēterīs excīsīs, dēfōrmīs haec sēcum dicēbat, "Dē tē nōn amplius querar, Nātūra, quod mē turpem genueris, cum fōrmōsīs tam magna videam imminēre discrīmina." Haec fābula nōs admonet nē doleāmus nōs nātōs esse dēfōrmēs, cum multīs fōrmōsitās saepe nocuerit. 

In stabulīs faenī plēnīs Canis incubat ācer; Ecce! comēsūrus pābula Taurus adest. Prōtinus hunc saevīs prohibet lātrātibus ille; Nec sinit impāstum līmen adīre Bovem. Bōs ait īrātus, "Tē perdant, invide, Dīvī! Ipse nequīs vēscī, mē prohibēsque cibō." 

Vēnātōrēs quondam, cum cervus sub vīte altā ac dēnsā sē salvum condidisset, canēs suōs, quōs in culpā esse putābant, revocāvērunt. Tum ille vītem post perīculum ingrātus mordēbat, dum illī eum audītō sonitū regressī, exēgērunt atque ibīdem interfēcērunt. Iūstam, inquit, poenam solvō. Ecce vōbīs, ingrātī, sim exemplō! Et statim canibus praedae fuit, neque vēnātōrēs morientis lācrimās plūris aestimābant. 

Super iuvencum stābat dēiectum leō. Praedātor intervēnit, partem postulāns. "Darem" inquit "nisī solērēs per tē sūmere;" et improbum reiēcit. Forte innoxius viātor est dēductus in eundem locum, ferōque vīsō rettulit retrō pedem. cui placidus ille "Nōn est quod timeās" ait, "et quae dēbētur pars tuae modestiae audācter tolle." Tunc dīvīsō tergore silvās petīvit, hominī ut accessum daret. Exemplum ēgregium prōrsus et laudābile; vērum est aviditās dīves et pauper pudor. 

Inter sē sociant modō foedus Ovēsque Lupīque; Obsidibusque datīs iungere pacta volunt. Pignus utrimque datur; stultā grex mente canīnōs Custōdēs trādunt, hī catulōsque suōs Ast breve tempus erat, cum iam ieiūna Lupōrum Prōgeniēs ululat; surgit ad astra sonus. Prōtinus exclāmant mātrēs, "Sunt foedera frācta!" Incustōdītōs irruit agmen Ovēs. 

Lōripedem sublātum umerīs fert lūmine captus, Et sociī haec oculīs mūnera rētribuit. Quō caret alteruter, concors sīc praestat uterque: Mūtuat hīc oculōs, mūtuat ille pedēs. 

Auceps tetenderat volūcribus rētia, largamque illīs in ārea effunderat ēscam, pāscentēs tamen avēs nōn capiēbat, quia sibi vidēbantur paucae; quibus pāstīs āvolantibus, aliae pāstum adveniunt, quās quoque propter paucitātem capere neglēxit. Hoc per tōtum diem ōrdine servātō, ac aliīs advenientibus, aliīs abeuntibus, illō semper maiōrem praedam expectante, tandem advesperāscere coeperat; tunc auceps āmissā spē multās capiendī, cum iam tempus esset quiēscendī, attrahēns rētia, ūnam tantum fringillam, quae īnfēlīx in āreā remānserat, cēpit. Haec fābula indicat quī omnia comprehendere volunt saepe pauca vix capere posse. 

Clārī hominēs plērīque quasi persōnae sunt; vulgus enim imperītōrum dēcipiunt. Quōs tamen asinus aspectū tantum iūdicāre potest, eōs vulpēs, hūc atque illūc velut versōs, penitus īnspicit; et, postquam intellēxit nihil illīs aliud esse quam speciem urbānitātemque, idem ait quod dē hērōis imāgine quondam dīxit. Haec autem concava et maior nātūrā erat. "Caput" inquit "pulcherrimum, animī autem prōrsus nihil!" Quot hominēs clārissimōs item imāginēs appellāre licet! 

Lacerātus quīdam morsū vehementis canis, tīnctum cruōre pānem mīsit maleficō, audierat esse quod remedium vulneris. Tunc sīc Aesōpus: "Nōlī cōram plūribus hōc facere canibus, nē nōs vīvōs dēvorent, cum scierint esse tāle culpae praemium." Successus improbōrum plūrēs adlicit. 

Quīcumque āmīsit dignitātem prīstinam, ignāvīs etiam iocus est in cāsū gravī. Dēfectus annīs et dēsertus vīribus leō cum iacēret spīritum extrēmum trahēns, aper fulmineīs ad eum vēnit dentibus, et vindicāvit ictū veterem iniūriam. Īnfēstīs taurus mox cōnfōdit cornibus hostīle corpus. Asinus, ut vīdit ferum impūne laedī, calcibus frontem extudit. At ille exspīrāns "Fortēs indignē tulī mihi īnsultāre: Tē, Nātūrae dēdecus, quod ferre cōgor certē bis videor morī." 

Septitius, populōs inter dītissimus omnēs, Arva senex nūllus quō magis ampla tenet: Dēfraudāns geniumque suum, mēnsāsque parātās, Nīl praeter bētās dūraque rāpa vorat. Cui similem dīcam hunc, inopem quem cōpia reddit? Anne asinō? sīc est: īnstar hic eius habet. Namque asinus dorsō pretiōsa obsōnia gestat, Sēque rubō, aut dūrā cārice pauper alit. 

Campus erat; Taurīs ibi pāscere quattuor est mōs; Foedere sē iūnctō cōnsociāre placet: Quōs simul errantēs videt importūna Leaena; At simul errantēs hostis adīre timet. Dīvidit, et cūnctōs vincit; cui vincere apertē Nōn datur, īnsidiās fictaque verba parat. Nec mora; dissociat comitēs; male crēditur hostī: Iam procul ā sociīs quisque Leōne cadit. 

Trabs ulmea dē bōbus conquerēbātur, dīcēns, "Ingrātī, egō multō tempore meīs vōs frondibus aluī, vōs vērō mē nūtrīcem vestram per saxa et luta trahitis." Cui bovēs, "Gemitūs suspīriaque nostra et stimulus, quō pungimur, tē docēre possunt quod tē trahimus invītī." Haec nōs docet fābula nē in eōs excandēscāmus, quī nōn sua sponte nōs laedunt. 

Leōnī quondam in animō erat diem nātālem vēnandō agere. Leō autem, ut scītis, nōn passerēs vēnātur, sed aprōs ēgregiōs, tum dammās cervōsque pulcherrimōs. Itaque ut omnia optimē ēvenīrent, asinum ministrum adhibuit, cui vōx erat Stentoris. Hic igitur illī prō tubicine erat. Positum enim ac rāmīs coopertum leō eum rudere iussit, satis cōnfīdēns etiam fortissima animālia, eō sonitū audītō, latebrās relictūra esse. Et rē vērā īnsolitō sonō velut tempestāte quādam territa illa omnia ac fugientia in plagās nōn potuērunt quīn caderent, ad quās exspectābat leō. Tum alter, tamquam vēnātūs palma sibi omnis dēferenda sit, "Nōnne optimē" inquit "hanc tibi operam nāvāvī?" Cui leō ita respondit: "Rēctē dīcis; probē clāmāvistī. Nam nisī tē gentemque tuam cognōvissem, ipse timuissem." Ille autem īram, sī ausus esset, haud cohibuisset, quamquam iūstā causā rīdēbātur. Asinum enim glōriōsum quis ferre potuerit? 

Glīrēs quercum arborem glandiferam dentibus ēruere dēstināvērunt, quō parātiōrem habērent cibum, nē vīctūs grātiā totiēs ascendere et dēscendere cōgerentur. Sed quīdam ex hīs quī aetāte et ūsū rērum ac prūdentiā cēterōs longē anteībat, eōs absterruit, dīcēns, "Sī nūtrīcem nostram nunc interfēcerimus, quis futūrīs annīs nōbīs ac posterīs nostrīs alimenta praebēbit?" Fābula haec monet virum prūdentem dēbēre nōn modō praesentia intuērī, vērum etiam futūra longē prōspicere. 

Cum lupus ēsuriēns mandit cervārius ēscam Praeque fame captum dēvorat hinnuleum, Respiciat sī forte aliō, vel lūmina vertat, Praesentem oblītus quem tenet ungue cibum, Quaeritat incertam - tanta est oblīvio - praedam. Quī sua neglēxit, stultē aliēna petit. 

Quadrupedēs, cum bellum sibi ab avibus esset indictum, cum piscibus foedus iniērunt, ut eōrum auxiliō sē ab avium furōre tuerentur. Cum autem optāta expectārent auxilia, piscēs negant per terram ad eōs accēdere posse. Haec nōs admonet fābula nē eōs nōbīs sociōs faciāmus, quī, cum opus sit, nōbīs adesse nōn possint. 

Altius in caenō plaustrum forte haesit agrestis; Difficilis longō facta via imbre fuit. Sēgnis at Alcīdēn precibus petit: "Ō! Deus," inquit, "Dexter ades nōbīs auxiliumque refer." "Quid tibi nōbīscum?" Sīc torvus reddidit ille, "Ex aliīs quid opēs auxiliumque rogās? Incute equīs flāgrum: propriā vī nītitor ipse; Sī nōn prōfuerit, fās et adīre Deōs." 

Lepus quondam in latebrā suā sēcum cōgitābat; num quid aliud agere possīs in latebrā? Hunc vītae multum taedēbat, animal scīlicet trīste ac metū semper sollicitum. Valdē, inquit, īnfēlīcēs, quī nātūrā timidī sint! Cibī enim nihil eīs prōdest; nūlla sincēra voluptās; semper hinc vel illinc impetūs fīunt. Egō quoque hōc modō vīvō: prae metū nisī apertīs oculīs dormīre nōn possum. At tē ipsum, inquiet sapiēns quīdam, corrige! Estō! Sed terror num corrigī potest? Ipsōs quoque hominēs metuere crēdō. Ita sēcum reputābat lepus, nec vigilantiam tamen remīsit. Ānxius enim ac sollicitus sīve ob auram vel umbram sīve nūllā prōrsus causā, in febrim quandam incidēbat. Itaque dum trīstis cōgitat, audītō levī quōdam sonitū, quī prō fugiendī signō fuit, ad latebram suam cum fēstīnāret, palūdem praeteriit. Ibi rānae in aquam dēsilīre, profunda petere. Ecce, inquit, aliīs idem faciō quod mihi aliī! Praesēns ipse terreō; pavōrem aliēnīs in castrīs excitō! Unde mihi haec audācia? Mē cōnspectō tremere animālia quaedam! Quasi fulmen bellī videor! Nēmō igitur exstat, ut videō, tam pavidus, quīn magis pavidum invenīre possit. 

Vir quīdam avārus, quī ingentem aureōrum acervum male partum relictūrus moriēbātur, interrogābat sacculum nummōrum, quem morientī sibi iusserat afferrī, quibus voluptātem esset allātūrus? Cui sacculus: hērēdibus, inquit, tuīs quī nummōs tantō sūdōre quaesītōs in scortīs et convīviīs prōfundent, et daemōnibus quī animam tuam aeternīs suppliciīs mancipābunt. Haec indicat fābula stultum esse in iīs labōrāre quae aliīs gaudium nōbīs autem sint allātūra tormentum. 

Heu miser in mediīs sitiēns stat Tantalus undīs, Et pōma ēsuriēns proxima habēre nequit. Nōmine mūtātō dē tē id dīcētur avāre, Quī, quasi nōn habeās, nōn frueris quod habēs. 

Dum fugimus parvum, magnum persaepe perīclum Obfuit: hōc vērum fābula nostra docet. Forte, canēs fugiēns sē Cerva recēpit in antrum, Quās latebrās, vultum torva, Leaena tenet. Nec mora; capta fugax; tum sīc moritūra gemēbat: "Heu! leve dum fugiō, mē capit ācre malum." 

Vir quīdam complūrēs cāpōnēs in eōdem ornīthobosciō inclūsōs largō nūtrīcāverat cibō, quī pinguēs effectī sunt omnēs praeter ūnum, quem ut macilentum irrīdēbant frātrēs. Dominus, nōbilēs hospitēs lautō et sūmptuōsō acceptūrus convīviō, imperat cocō ut ex hīs interimat coquatque quōs pinguiōrēs invēnerit. Hoc audientēs corpulentī sēsē afflīctābant dīcentēs, "Quantō praestitisset nōs macilentōs esse." Haec fābula in pauperum solāmen cōnficta est, quōrum vīta tūtior quam dīvitum. 

Lupus, cui rārō iam contigit ut vīcīnō pāstōrī ovem abriperet, vulpēculae dolīs sibi opus esse ratus, persōnam induere statuit. Itaque pāstōris vestīmentō sūmptō, baculum fistulamque nactus, ut partēs praeclārē ageret, in pilleō, sī potuisset, ita īnscrīpsisset: Egō Tītyrus sum, huius pecoris pāstōr. Tum baculum pedibus priōribus tenēns ipsī Tītyrō, in grāmine artius dormientī, appropinquāvit, cum canis quoque atque ovēs dormīrent tacēretque fistula. Lupus igitur prīmō tacēbat; mox persōnae dum linguam quoque pāstōris addere vult, nescius quō modō vōcem eius imitārī posset, subitō fēcit ut silvae resonārent. Ita excitātī omnēs, pāstōr, canis, ovēs, illīus fallāciās cognōvērunt. Ille autem miser vestibus impedītus neque ex illā turbā effugere nec sē dēfendere potuit. Dolī nesciō quō modō dēprehenduntur semper. Proinde lupī partēs agat lupus. 

Testūdō cōnspicāta rānās, quae in eōdem stāgnō pāscēbantur, adeō levēs agilēsque, ut facile quōlibet prōsilīrent et longissimē saltārent, nātūram accūsābat, quod sē tardum animal et maximō onere impedītum prōcreāsset, utque, nē facile sē movēre posset, magna assiduō mōle premerētur. At ubi vīdit rānās anguīllārum ēscam fierī et cuiuscumque vel levissimō ictū obnoxiās, aliquantulum recreāta dicēbat, "Quantō melius est onus, quō ad omnēs ictus mūnīta sum ferre, quam tot mortis subīre discrīmina." Haec fābula indicat nē aegrē ferāmus dōna nātūrae, quae maiōrī nōbīs commodō saepius sunt quam nōs intelligere valeāmus. 

Capra, lupum nōn sponte meō nunc ūbere lactō, Quod male pāstōris prōvida cūra iubet. Crēverit ille simul, mea mē post ūbera pāscet: Improbitās nūllō flectitur obsequiō. 

Aspice! vēnantēs fugiēns, sub vīte latēbat Cerva; tegit rāmus; praeteriēre virī. Intereā tūtum iam sē ferus esse putābat; Incipit ingrātō carpere dente nemus. Dum nemus ingrātus carpit, quassāre sequentēs Prōspiciunt rāmum: dēbita poena ruit. Namque feram latuisse ratī sub frondibus, arcum Corripiunt; iaculō nec mora Cerva cadit. Tum moriēns dīxit, "Nocuit mea culpa merentī; Id, quō tūtus eram, vulnere saeva petō." 

Vulpēs iuxtā vīllam quandam trānsiēns, cōnspēxit catervam mulierum plūrimās gallīnās opiparē assātās altō silentiō comedentem, ad quās conversa: "Quī clāmōrēs (inquit) et canum lātrātūs contrā mē essent, sī egō facerem quod vōs facitis!" Cui rēspondēns quaedam anus, "Pessima animālium (inquit), nōs quae nostra sunt comedimus; tū aliēna fūrāris." Haec fābula nōs admonet nē putēmus nōbīs in aliēna licēre, quod propriīs domibus licet. 

Serpēns quīdam in vīcīnī suī tabernam ingressus esse dicitur, ut cibum peteret, neque quicquam quod rōderet invēnisse nisī līmam. Tē miserum, inquit haec, atque īnscium! Quidnam tibi vīs? Dūriōrem quam tē rem adgrederis. Prius omnēs tibi dentēs, stultissime, rūperis, quam mihi vel minimum abrādēs. Sōla vetustās mē exedet. Haec ad īnfimos illōs pertinent, quī, pessimīs ingeniīs inductī, bona omnia rōdant. Nēquīquam autem sē torquent, cum dentēs suōs in tot bellīs rēbus sē imprimere crēdant; quae tamen illīs sunt velut aes atque adamās. 

Agricola quīdam aegrē ferēbat sē assiduē terram volvere nec perpetuīs labōribus ad magnās dīvitiās pervenīre, cum nōnnūllōs vidēret mīlitēs quī āctīs proeliīs ita rem auxerant ut bene indūtī incēderent et lautīs epulīs nūtrītī beātam agerent vītam. Vēnditīs igitur ovibus, caprīs ac bōbus, equōs ēmit et arma et in mīlitiam profectus est, ubi cum ab imperātōre suō male pugnātum esset, nōn sōlum quae habēbat perdidit, sed etiam plūribus vulneribus affectus est. Quārē damnātā mīlitiā mercātūram exercēre statuit ut ubi maius lucrum et minōrem labōrem exīstimābat. Praediīs igitur vēnditīs, cum nāvem mercibus implēvisset, nāvigāre coeperat, sed cum in altō esset, tempestāte subitō coorta nāvis submersa est et ipse cum cēterīs quī in eā erant ad ūnum omnēs periēre. Haec fābula monet quemlibet suā sorte esse contentum cum ubīque fit parāta miseria. 

Vespere quae tantum volitat, quae lūmine lusca est, Quae cum ālās gestet, cētera mūris habet; Ad rēs dīversās trahitur. Mala nōmina prīmum Signat, quae latitant, iūdiciumque timent. Inde et Phīlosophos, quī dum caelestia quaerunt, Cālīgant oculīs, falsaque sōla vident. Tandem et versūtōs, cum clam sectentur utrumque Acquīrunt neutrā quī sibi parte fidem. 

Arbore in excelsā videt Auceps forte Columbam; Accidit ut miseram nōn mora captet avem. Attamen imprūdēns taetrum simul opprimit Anguem; Quī mala mortiferō vulnera dente tulit. "Mē miserum," clāmat moriēns, "Mors mē rapit ipsum, Dum grave fātum aliīs īnsidiāsque parō." Nē tū fallāris; nam nōn sine vindice pūrī Intereunt: caveās, dum petis, ipse cadās! 

Asinus et vitulus in eōdem pāscentēs prātō, sonitū campanae hostīlem exercitum adventāre praesēnserant. Tum vitulus: "Fugiāmus hinc, ō sodālis (inquit), nē hostēs nōs captīvōs abdūcant." Cui asinus: "Fuge tū (inquit) quem hostēs occīdere et ēsse cōnsuēvērunt; asinī nihil interest, cui ubīque eadem ferendī oneris est prōposita conditio." Haec fābula servōs admonet nē dominōs magnopere mūtāre formīdent, modō priōribus dēteriōrēs futūrī nōn sint. 

Exemplō erunt vigilēs illī, quī prīmum nāvem longam procul sē vidēre crēdēbant; mox nāviculam, tum lintrem esse aiēbant, dēnique ligna tantum natantia. Quod dē multīs rēbus dīcī potest, quae procul intuentibus aliquid, propius spectantibus nihil esse videantur. 

Mūlus cōnspiciēns equum aureō frēnō ephippiōque īnsignem, et purpureīs opertum phalerīs, rumpēbātur invidiā, illum beātum reputāns, quī continuē optimīs vēscerētur cibīs et decōrō amicīrētur ōrnātū, sē autem prae illō īnfēlicem, quī clītellīs male dolātīs oppressus, quotīdiē maxima onera ferre cōgeret. At ubi vīdit equum pūgnā redeuntem multīs affectum vulneribus prae illīus calamitāte sē fēlīcem appellābat, longē melius esse dīcēns quotīdiānō labōre dūrum vīctum quaeritāre et turpiter vestīrī, quam post opīmōs et dēlicātōs cibōs et tantōs ōrnātūs mortis adīre discrīmina. Haec fābula monet rēgibus et prīncipibus minimē invidendum, quia dīvitiīs et opibus abundent, ut cum vītam eōrum longē plūribus perīculīs quam pauperum videāmus esse subiectam. 

Dum dormit, dulcī recreat dum corpora somnō Sub piceā, et clāvam cēteraque arma tenet, Alcīdēn Pygmaea manus prōsternere lēthō Posse putat, vīrēs nōn bene docta suās. Excitus ipse, velut pulicēs, sīc prōterit hostem, Et saevī implicitum pelle leōnis agit. 

Forte Leō vīdit rēstantem in rūpe Capellam: Scīlicet hūc illūc ardua rūpis erat. "Ēditiōre locō dēscendās," callidus ille Incipit; "in campō dulcior herba viret." "At locus est," ait haec, "grātus; mihi pābula rūpis Laeta minus praebet, tūta sed ista placent." 

Irrīsus ab accipitre cucūlus, quod, cum sibi et corpore pār et colōre nōn absimilis esset, prae angustiā animī potius vermibus terrēnīs quam suāvibus aliārum avium carnibus vēscerētur, vīdit paucīs post diēbus accipitrem ā rūsticō, cuius columbās īnsectābātur, captum, ad metum cēterōrum ex altā rūpe pendere. Cui cucūlus "Quam melius tibi (inquit), amīce, fuisset vermēs vēnārī, quam aliēnās avēs impetere." Haec fābula indicat eōrum vītam tūtiōrem esse et magis probātam, quī suīs rēbus sine perīculō contentī, quam illōrum, quī, aliēna appetentēs, adeunt magna vītae discrīmina. 

Quī camēlum prīmus cōnspicātus est, effūgit; quī secundus, appropinquāvit; quī tertius, frēnum fēcit, quō eum dūceret. Nam quod prīmō novum ac terribile vidētur, mox ūsū cotīdiānō solita rēs fit ac mānsuēta. 

Volunt hominēs ut plūrimum, quandō sua culpa aliquid sibi acciderit adversī, in fortūnam vel in daemōnem culpam cōnferre, ut sē crīmine exuant, adeō omnēs sibi indulgent. Hoc daemōn aegrē ferēns, cum vidēret anum quandam arborem ascendentem, ex quā illam ruitūram, et in sē culpam collātūram praevīderat, accītīs testibus dīxit: "Vidēte anum illam absque meō cōnsiliō arborem ascendentem, unde eam cāsūram esse prōspiciō. Estōte mihi testēs, mē eī nōn suāsisse, ut soleāta illīc ascenderet." Mox anus cecidit, et cum interrogārētur, cum soleāta arborem ascendisset, "Daemōn (inquit) mē impulit." Tunc daemōn adductīs testibus probāvit id ab anū absque suō factum esse cōnsiliō. Fābula indicat hominēs minimē veniā dignōs, quī, cum līberē peccent, fortūnam vel daemōnem accūsant. 

In praeceps rapitur, frūstrā quoque tendit habēnās Aurīga, effrēnī quem vehit ōris equus. Haud facile huic crēdās, ratiō quem nūlla gubernat, Et temerē propriō dūcitur arbitriō. 

Horrida cum Rānā Mūs ōlim bella gerēbat; Praemia bellōrum rēgna palūdis erant. Iamque diū pugnant; vehemēns certāmen et anceps: Tractaque erant longā bella propinqua morā. Callidus in stipulīs latuit Mūs; inde parāvit Īnsidiās; cōram cuspide Rāna petit. Iuncea cuspis erat bellantibus. Exitus illīs Stat tamen in dubiō; dēnique fīnis adest. Scīlicet incautōs commūnis ab aethere cernit Hostis; et approperāns Mīlvus utrumque rapit. 

Columba interrogāta ā pīcā, quid eam indūceret ut in eōdem semper locō nīdificāret, cum eius pullī inde semper surriperentur. "Simplicitās," respondit. Haec indicat fābula facile esse virōs probōs saepe dēcipī. 

Alterum exemplum minōra animālia dabunt. Ē rīvō quōdam pūrō bibēbat columba, cum formīca prōminēns in aquam cecidit. Hanc, velut marī magnō summā vī natantem, ēvādere frūstrā cōnārī vidērēs. Illa igitur misericordiā commōta huic grāminis herbam prōiēcit, quā sē servāvit. Paulō posteā advēnit rūsticus, quī cum arcū et nūdīs pedibus praeterībat. Tum columbam cōnspicātus, eam velut iam coctam appositamque putābat. Cum autem arcum tenderet, formīca calcem eius momordit, ut, dum ille sē vertit, et columba et cēna ēvolārent. 

Altilis allectātor anas, et caerula pennīs, Assvēta ad dominōs īre redīre suōs, Congenerēs cernēns volitāre per āera turmās, Garrit, in illārum sē recipitque gregem, Praetēnsa incautās dōnec sub rētia dūcat: Obstrepitant captae, cōnscia at ipsa silet. Perfida cognātō sē sanguine polluit āles, Officiōsa aliīs, exitiōsa suīs. 

In rapidī radiō currūs fors Musca sedēbat; Prōgrediente rotā plūrima pulvis erat. Continuō clāmat iactanter Musca pusilla, "Ēn! equidem quantum pulveris ipse ciō." 

Rūsticus torrentem trānsitūrus, quī forte imbribus excrēverat, quaerēbat vadum. Et cum prīmum eam flūminis partem tentāsset, quae quiētior placidiorque vidēbātur, reperit eam altiōrem quam animō erat opīnātus. Rūrsus ibi breviōrem tūtiōremque adinvēnit, ubi maiōrī aquārum strepitū fluvius dēcurrēbat. Tunc sēcum "Quam tūtius (inquit) clāmōsīs aquīs, quam quiētīs et silentibus vītam nostram crēdere possumus." Hāc admonēmur fābulā ut minus verbōsōs et minācēs quam quiētōs extimēscāmus. 

Arānea in hirundinem excandēscēns, quae muscās, quī suus est cibus, capiēbat, rētia in foribus, per quās volitāre solēbat, ut eam caperet, suspenderat. Hirundō vērō advolāns, rētia cum textrīce per āera portābat. Tunc arānea in āere pendēns et sē iamiam peritūram intelligēns, "Quam iūstē haec patior (dicēbat) quae minima volātilia magnō labōre vix capiēns, crēdidī tam magnās avēs comprehendere." Hāc monēmur fābulā nē vīribus maiōra aggrediāmur. 

Omnibus, etiam īnferiōribus, quoad possīs, opem ferre dēbeās. Maiōrī autem minōre saepe opus esse satis ostendunt hae fābulae duae. Inter leōnis pedēs ē terrā exiit quondam satis stupefactus mūs. Cuius vītae ille animālium rēx maximō animō pepercit; quod beneficium haudquāquam periit. Quis autem putāverit mūre umquam opus esse leōnī? Sed accidit ut, dum ē silvā ēgreditur, in rēte incideret leō, neque fremitū inde ēvādere posset. Itaque accurrit mūs, quī solūtīs rōdendō aliquot fūnibus tōtum solvit rēte. Scīlicet cōnstantia tempusque plūs quam vīs atque īra possunt. Alterum exemplum... 

Āēriō īnsignis pietāte cicōnia nīdō, Investēs pullōs, pignora grāta fovet. Tāliaque expectat sibi mūnera mūtua reddī, Auxiliō hōc quotiēs māter egēbit anus. Nec pia spem sobolēs fallit, sed fessa parentum Corpora fert umerīs, praestat et ōre cibōs. 

Cornibus īnsignēs taurōs errāre Camēlus Sēque omnī queritur succubuisse ferae; Nec placuit quod inermis erat. Sibi cornua tandem Ut daret īnstituit sollicitāre Iovem. Iūpiter āversō questūs audīvit ocellō; Stultitiam rīdēns ferre negāvit opem. Nōn modō ferre negat, vērum nē digna petentī Poena absit, curta mittitur aure ferus. Hinc culpāre, venit quod nōn mūtābile, nōlī: Quae tibi contulerit sors, ea ferre decet. 

Aethereās pennīs volat alba Columba per aurās; Hanc videt Accipiter prōsequiturque simul. Prōtinus ingressus vīllam cupidusque sequendī Captus ab Agricolā est; salva Columba fugit. Agricolam intereā blandīs, ut abīre licēret, Sollicitat precibus; sē nocuisse negat. "Tē nocuisse negās," sīc Rūsticus; "improbe, quā rē, Quam modō persequeris, laeserit illa, refer." 

Impetrāvit ā Cerere rūsticus quīdam ut trīticum absque aristīs nāscerētur, nē metentium trītūrantiumque manus laederet. Quod ubi ināruit, ā minūtīs avibus dēpāstum est. Tum rūsticus, "Quam indigna (inquit) patior, quī parvae commoditātis causā ēmolumenta quam maxima perdidī." Fābula indicat parva incommoda maiōrī utilitāte pēnsanda. 

Asinus leōnis pelle indūtus terrōrem passim faciēbat, dum auriculae pars summa, male operta, dolum fallāciamque patefēcit. Tum fūstibus in pistrīnum dētrūdī leōnem mīrābantur rūsticī mendāciīs haud adsuētī. Hanc fābulam multī virī nōtissimī apud nōs vītā suā inlūstrant, quōrum virtūs ferē tōta ē cultū splendidō cōnstet. 

Īnsiliēns pūlex onerātī terga camēlī, crēdidit augērī nōn leve pondus eī; Īnsultānsque gravī nimium levis ille camēlō magna vidēbātur rēs, prope nūlla, sibi. Vespere cum dominus vellet dēpōnere pondus, Pūlex dissiluit, istaque verba dedit: Fasce gravī tē, nunc parcendo, camēle, levāvī. Ille rēfert: Grātēs hinc egō reddo tibi; Sed neque tē gestāns gravius sēnsī mihi pondus, nec, tē dēpositō, sentiō quid levius. Perpendat dīcī sibi parvus inūtilis ista nec putet eximiōs laedere posse virōs! 

Solent mendācēs luere poenās maleficī. Calumniātor ab ove cum peteret canis, quem commendāsse pānem sē contenderet, lupus, citātus testis, nōn ūnum modō dēbērī dīxit, vērum adfirmāvit decem. Ovis, damnāta falsō testimōniō, quod nōn dēbēbat, solvit. Post paucōs diēs bidēns iacentem in foveā cōnspēxit lupum. "Haec" inquit "mercēs fraudis ā superīs datur." 

Canēs complūrēs urbānī quendam vīllāticum praecipitī īnsequēbantur cursū, quamdiū ille fugit nec repugnāre ausus est. At ubi ad īnsequentēs conversus subsistit et dentēs ipse quoque ostendere coepit, omnēs pariter substitērunt nec aliquis urbānōrum illī appropinquāre audēbat. Tunc imperātor exercitūs, quī ibi forte aderat, ad suōs conversus mīlitēs: "Commīlitōnēs! (inquit) Hoc spectāculum nōs admonet nē fugiāmus, cum praesentiōra fugientibus quam repugnantibus videāmus imminēre perīcula." 

Iāne bifrōns, quī iam trānsacta futūraque callēs, Quīque retrō sannās, sīcut et ante, vidēs: Tē tot cūr oculīs, cūr fingunt vultibus? An quod Circumspectum hominem fōrma fuisse docet? 

Nēmō est quīn sē fallat. Umbrās enim rērum tot stultōs captāre videās, ut illōs vix numerāre possīs. Utinam legant quod dē cane narrat Aesōpus! Canis igitur, quī in aquā praedae suae imāginem vīderat, ut hanc peteret, illam omīsit. Itaque rīvus multum turbātur, dum ille ad rīpam vix tandem ēnititur, āmissā et carne et imāgine. 

Mīrātus liquidam sua cornua vīdit in undam Cervus; nōn modicā laude probābat ea; Sed sua culpābat nimium subtīlia crūra, Esse putāns onerī nōn satis apta suō. Dum facit haec, vēnātor adest, ācrēsque molossōs Ēvāsit cervus per loca plāna fugā. Ut nemus intrāvit, mox rāmīs cornibus haesit; Sīcque miser captus, dum morerētur ait: Quae mē iūvērunt, mihi crūra nocēre putābam; Cornua laudābam quae nocuēre mihi. Sīc quae nōs perdunt vitiōrum mōnstra probāmus, Et bona virtūtum maxima dēspicimus. 

Stultum cōnsilium nōn modō effectū caret, sed ad perniciem quoque mortālēs dēvocat. Corium dēpressum in fluviō vīdērunt canēs. Id ut comēsse extractum possent facilius, aquam coepēre ēbibere: sed ruptī prius periēre quam quod petierant contingerent. 

Dum saevīs ruerent in mūtua vulnera tēlīs, Ungue leaena ferōx, dente timendus aper, Accurrit vultur spectātum, et prandia captat. Glōria victōris, praeda futūra sua est. 

Quādrīgae in stadiō currēbant, quibus musca īnsidēbat. Maximō autem pulvere, tum equōrum pedum pulsū, tum rotārum volūtātiōne, exortō, dicēbat musca, "Quam magnam vim pulveris excitāvī!" Haec fābula ad eōs spectat, quī, cum ignāvī sint, aliēnam tamen glōriam suīs magnificīs verbīs in sē trānsferre cōnantur. 

Avārus omnia cupiendō āmittit omnia, ut ille cuius gallīna aureum ōvum cotīdiē pōnēbat. Quam, thēsaurum inesse ratus, occīsam aperuit. Quō factō nec novī quicquam invēnit, et quod bonī fuerat, sibi adēmit. Cēterōs avārōs quam bene monet! Multōs enim nunc dīvitiārum studiō ad egestātem subitō redāctōs vidēmus. 

Piscēs adhūc vīvī in sartāgine ferventī oleō coquēbantur, quōrum ūnus "Fugiāmus hinc, frātrēs (inquit), nē pereāmus." Tunc omnēs pariter ē sartāgine exsilientēs, in ārdentēs prūnās dēcidērunt. Maiōrī igitur dolōre affectī, damnābant cōnsilium quod cēperant, dīcentēs: "Quantō ātrōciōrī nunc morte perimus." Haec nōs admonet fābula ut ita praesentia vītēmus perīcula, nē incidāmus in graviōra. 

Corvus in arbore sedēns cāseum rōstrō tenēbat, cum vulpēs quaedam odōre adlecta "Salvē" inquit "mī corve, quam pulcher, quam bellus es! Sī vōx tua cum plūmīs congruit, tamquam phoenīx es inter cēterās avēs!" Tum ille prae gaudiō vix iam sānus, dum ōs, ut vōcem dulcissimam ostenderet, magnō hiātū aperit, cāseum omīsit. Quō statim raptō "Scītō" inquit "adsentātōrem eius semper sūmptū vīvere quī audiat. Hoc profectō didicisse plūris est quam cāseus ūnus." Corvus autem sērius iūrāvit numquam posteā sē ita captum īrī. 

Formīcam brūmā narrātur adisse Cicāda, Ut sibi frūmentī paucula grāna daret. Illa rēfert: Cūr nōn sūdandō, tempore messis, Haec tibi quaesīstī quae modō grāna petis? Respondit: Cantāns per amoena virēta vagābar; Cantandī requiēs nōn erat ūlla mihi. Hinc Formīca rēfert: Cantāstī tunc, modō saltā; Nam sine tē comedam parta labōre meō. Admonet haec pigrōs aestāte vacāre labōrī, Nē mendīcantēs frīgore nīl capiant. 

Habent īnsidiās hominis blanditiae malī; quās ut vītēmus, versūs subiectī monent. Canis parturiēns cum rogāsset alteram, ut fētum in eius tuguriō dēpōneret, facile impetrāvit. Dein reposcentī locum precēs admōvit, tempus exorāns breve, dum firmiōrēs catulōs posset dūcere. Hōc quoque cōnsūmptō flāgitārī validius cubīle coepit. "Sī mihi et turbae meae pār" inquit "esse potueris, cēdam locō." 

Ītalicae Samius sectae celeberrimus auctor Ipse suum clausit carmine dogma brevī: Quō praetergressus? quid agis? quid omittis agendum? Hanc ratiōnem urgēns reddere quemque sibi. Quod didicisse gruum volitantum ex agmine fertur, Arrēptum gestant quae pedibus lapidem: Nē cessent, neu trānsversās mala flāmina raptent. Quā ratiōne, hominum vīta regenda fuit. 

Nēmō libenter recolit quī laesit locum. Īnstante partū mulier āctis mēnsibus humī iacēbat, flēbilis gemitūs ciēns. Vir est hortātus, corpus lectō reciperet, onus nātūrae melius quō dēpōneret. "Minimē" inquit "illō posse cōnfīdō locō malum fīnīrī quō conceptum est initiō." 

Mūs in cista nātus, omnem ferē ibi dūxerat aetātem, nucibus pāstus, quae in eā servārī solēbant. Dum autem circā ōrās cistae lūdēns dēcidisset quaereretque ascēnsum, reperit epulās lautissimē parātās, quās cum gustāre coepisset, "Quam stultus (inquit) hāctenus fuī, quī in tōtō terrārum orbe nihil melius cistulā meā esse crēdēbam. Ecce quam suāviōribus hīc vēscor cibīs." Haec fābula indicat nōn ita patriam dīligendam sī ignōbilis sit, ut alia nōn adeāmus loca, cum alibi beātiōrēs esse possīmus. 

Bellerophōn ut fortis eques superāre Chimaeram Et Lyciī potuit sternere mōnstra solī; Sīc tū Pēgaseīs vectus petis aethera pennīs. Cōnsiliōque animī mōnstra superba domās. 

Vulpēs ōlim ad cēnam cicōniam invītāvit. Appōnitur autem nihil nisī iūs tenue in patellā, unde illa nē minimum quidem exhaurīre possit. Contrā ipsa patellam mox lambēbat. Quod ut ulcīscātur, vulpem mox invītat cicōnia. "Libentissimē," inquit illa, "aderō; nam amīcīs numquam difficilis sum." Itaque ad hōram dictam cicōniae domum magnō cursū petit, hūmānitātem eius laudat, cēnam optimē coctam esse ait. Famem sānē, ut vulpēs, addūxerat, et carnis odōre guadēbat, quam, in parva frūsta sectam, suāvissimam fore putābat. Sed quō difficilius edat, appōnitur vās quoddam longī collī ōrisque angustī, ut illīus rōstrum facile intret, huius autem ōs nihil agere possit. Ieiūna igitur vulpēcula, velut sī gallīna ultrō ipsam cēpisset, subductā caudā auribusque dēmissis domum rediit. 

Praestārī sibi quaesīvit canis ab cane tēctum, in quō foeta suōs contegeret catulōs. Praestitit illa libēns, peperit canis; illa revertēns istam dē lectō iussit abīre suō. Ista rogat patiātur adhūc sē tempore paucō, dōnec cum catulīs possit abīre suīs. Hoc quoque concessit; rediēns post tempora pauca reddere nōlentem cōgere coepit eam. Indignāns ait ista: Potes, sī sōla meōrum turbam nātōrum pellere mēque nīdō. Hinc hominēs discant ingrātīs nē sua praestent, quī blandē capiunt praestita vīque tenent! 

Praecōnem lituō perflantem classica victrix Captīvum in taetrō carcere turba tenet. Queis ille excūsat, quod nec sit strēnuus armīs, Ūllīus aut saevō laeserit ēnse latus. Huic illī: Quīn ipse magis timidissime peccās, Quī clangōre aliōs āeris in arma ciēs. 

In nīdum vulpis catulōs Iovis armiger ōlim sustulit ut pullōs pāsceret inde suōs. Flēns aquilam sequitur vulpēs, reddīque precātur omnibus ista modīs; omnibus ille negat. Nīl precibus faciēns, solitās dēcurrit ad artēs et nīdō stipulam lignaque supposuit. Addidit hīs ignem; flammīs fūmōque coēgit, cauta, sibi reddī quod prece nōn potuit. Sīc sua vir repetat vel vī vel quālibet arte, cum nequeunt humilēs pondus habēre precēs! 

Gallus quondam margarītam rādendō inventam gemmāriō quam prīmum dedit. Maximī, inquit, pretiī istam quidem crēdō, sed mihi maiōris erit minimum frūmentī grānum. Item homō rudis indoctusque cōdicem manū scrīptum, quī sibi hērēditāte vēnerat, ad vīcīnum bibliopōlam tulit. Optimum, inquit, istum quidem crēdō, mihi autem plūris est nummulus quīlibet. 

Et pedibus sēgnis, tumidā et prōpendulus alvō, Hāc tamen īnsidiās effugit arte fiber. Mordicus ipse sibi medicāta virīlia vellit, Atque abicit, sēsē gnārus ob illa petī. Huius ab exemplō discās nōn parcere rēbus, Et, vītam ut redimās, hostibus āera dare. 

Fraudātor hominēs cum advocat spōnsum improbōs, nōn rem expedīre, sed malum augēre expetit. Ovem rogābat cervus modium trīticī, lupō spōnsōre. At illa, praemetuēns dolum, "Rapere atque abīre semper adsuēvit lupus; tū dē cōnspectū fugere vēlōcī impetū. Ubi vōs requīram, cum diēs advēnerit?" 

Pīca levis quotiēns pressīs cōnsēderat ālīs, flectēbat caudam gesticulando suam: Cum patriā turpem crēdēns sē linquere mōrem, frūstrā nōn modicum trānsiit illa fretum: Nam mox cum rīpā cōnsēdit in ulteriōre, vibrāvit caudam mōre priōre suam. Cum patriā mōrēs, inquit, mūtāre putābam, sed mihi nunc vitium trāns mare restat idem. Sīc loca nōn animum mūtāns, compōnere mōrēs quī putat, incassum trānsfretat ille fretum. 

Quercus calamō quondam "Optimō," inquit, "iūre Nātūram accūsāre potes. Nam passer grave tibi onus est; aura quoque levissima, quae summā in aquā velut rūgās efficit, tē cōgit caput dēmittere. Contrā egō, Caucasō illī similis, nōn sōlis tantum radiīs obstō, sed etiam tempestātī violentissimae resistō. Omnis tibi ventus Aquilō vidētur, mihi Favōnius. Quod sī sub fronde quā haec omnia opāca sunt nātus essēs, minus tibi patiendum esset, tēque ab hieme dēfenderem. Nunc autem in rīpīs ūmidīs, ubi dominantur ventī, plērumque nātī estis. Vōbīs Nātūra perquam iniqua fuit, ut mihi quidem vidētur." Tum ille ita respondit: "Optimum sānē tibi ingenium est, quam meī misereat; sed aliud cūrā; ventī enim mihi minus terrōris quam tibi incutiunt. Nam mē inclīnō, nec frangor. Tū autem eōrum vim violentiamque adhūc sānē et sustinuistī, nec tē inclīnāstī. Sed fīnem exspectā!" Vix haec dīxerat, cum adest saevissimus ventus maximēque omnium terribilis quōs ad id tempus septentriō genuerat. Cum calamus inclīnārētur, illa prīmō optimē restitit. Tum ventus multō maiōre vī nītendō ab rādīcibus arborem sustulit, cuius, ut caelum caput, ita pedēs īnferōs paene tetigerant. 

Pisciculus crēscet, modō vīta suppetat; interim eum stultus, meā quidem sententiā, līberēs, quem quis scit an iterum captūrus sīs? Piscem parvulum piscātor quondam cēperat. "Ūnus" inquit, eum respiciēns, "summae pars est. Ecce epulārum initium! In corbulam condam." Cui ille, ut potuit, ita respondit: "Quid mē faciēs? Vix offae dīmidium tibi fuerim. Patere mē grandem fierī, quem iterum capiās. Magnō tum pretiō mē dītissimus quīdam pūblicānus ā tē emet. Nunc autem meī similēs centum captāre opus est, ut ūnam patinam compleās, et cuius quidem modī quamque vīlem!" "Vīlem autem? Estō! sed tū, mī amīce, quī philosophum ais, sub noctem nihilō minus coctus eris!" "Accipe" bis tantī aestimāmus quantī "accipiēs" - incertō enim praestat certum. 

In campō sōlus dum forte iacēret asellus, astitit huic, velutī compatiendo, lupus, Et leviter digitīs pertractāns membra iacentis, corporis inquīrit quae mage pars doleat. Hostī fallācī dīxisse refertur asellus: Pars quam tū tangis plūs dolet illa mihi. Vir sīc īnfīdus, fit quamlibet officiōsus, cum facit immō bonum, crēditur esse malum. 

In prīncipātū commūtandō saepius nīl praeter dominī nomen mūtant pauperēs. Id esse vērum, parva haec fābella indicat. Asellum in prātō timidus pāscēbat senex. Is hostium clāmōre subitō territus suādēbat asinō fugere, nē possent capī. At ille lentus "Quaesō, num bīnās mihi clītellās impositūrum victōrem putās?" Senex negāvit. "Ergō, quid rēfert meā cui serviam, clītellās dum portem meās?" 

Gallō senī, callidō valdē, ac vafrō, in arboris rāmō quasi custōdī sedentī, "Frāter," inquit vulpēs, dum vōcem mollit, "bellum inter nōs iam nūllum est; immō omnibus locīs pāx. Quam ut tibi nūntiem, ecce adsum. Dēscende, quaesō, ut tē amplectar; nōlī mē, obsecrō, tardāre. Nam iter hodiē centum mīlium sēdulō mihi faciendum est. Tū et tuī nihil veritī vestrīs rēbus vacāre poteritis. Frātrēs enim iam factī sumus. Hāc igitur nocte fēstōs ignēs incenditōte. Interim venī ut ōscula in vicem dēmus, mūtuō nunc amōre frāter sororque." "Mea vetula," inquit gallus, "numquam novī quicquam ad mē adlātum erit, quod dulcius meliusque futūrum sit, quam ista tandem nūntiāta pāx. Quam ā tē potissimum audīre, duplicī mē gaudiō adficit. Sed ecce duōs canēs vēnāticōs videō, missōs, nisī fallor, quī istam rem nōbīs nūntiārent. Celeriter currunt; hīc brevī aderunt. Dēscendam; omnibus nunc licet ōscula in vicem dare." Vulpēs autem, "Valē," inquit, "longissimum iter est meum. Quod rēs tam prosperē gesta est, posthāc gaudiō exsultābimus." Tum subitō in locum tūtum effūgit, dolō suō male contenta. Gallus autem noster sēcum cōgitāns timōrem eius inrīdēbat; duplex enim gaudium est fallācem fallere. 

Malus cum sūtor inopiā dēperditus medicīnam ignōtō facere coepisset locō et vēnditāret falsō antidotum nōmine, verbōsis adquīsīvit sibi fāmam strophīs. Hīc cum iacēret morbō cōnfectus gravī rēx urbīs, eius experiendī grātiā scyphum poposcit: fūsā dein simulāns aquā antidotō miscēre illīus sē toxicum, ēbibere iussit ipsum, positō praemiō. Timōre mortis ille tum cōnfessus est, nōn artis ūllā medicae sē prūdentiā, vērum stupōre vulgī, factum nōbilem. Rēx advocātā cōntiōne haec ēdidit: "Quantae putātis esse vōs dēmentiae, quī capita vestra nōn dubitātis crēdere, cui calceandōs nēmō commīsit pedes?" Hōc pertinēre vērē ad illōs dīxerim, quōrum stultitiā quaestus impudentiae est. 

Quī sē laudārī gaudet verbīs subdolīs, sērā dat poenās turpēs paenitentiā. Cum dē fenestrā corvus raptum cāseum comēsse vellet, celsā residēns arbore, volpēs hunc vīdit, deinde sīc coepit loquī: "Ō quī tuārum, corve, pinnārum est nitor! Quantum decōris corpore et vultū geris! Sī vōcem habērēs, nūlla prior āles foret." At ille stultus, dum vult vōcem ostendere, ēmīsit ōre cāseum; quem celeriter dolōsa volpēs avidīs rapuit dentibus. Tum dēmum ingemuit corvī dēceptus stupor. 

Convēnēre Leō et Ovis et aliī Quadrupedēs, pepigerantque inter sē vēnātiōnem fore commūnem. Ītur vēnātum; prōcumbit cervus; spolia dīvidunt, singulās singulīs partēs tollere incipientibus. Irrūgiēns surgit Leō: “Ūna (inquit) pars mea est, quia sum dignissimus. Altera item mea est, quia vīribus sum praestantissimus. Porrō, quia in capiendō cervō plūs sūdāverim, tertiam mihi partem vendicō. Quārtam dēnique partem, nisī concesseritis, āctum est dē amīcitiā; īlicet periistis!” Relīquī, hōc audītō, discēdunt, vacuī et tacitī, nōn ausī muttīre contrā Leōnem. 

Gallus gallināceus, dum armātō pede sterquilīnium dissipandō disiicit, invenit gemmam: “Quid (inquiēns) rem tam fulgurantem reperiō? Sī gemmārius invēnisset, laetābundus exultāret, quīppe quī scīvit pretium. Mihi quidem nūllī est ūsuī, nec magnī aestimō. Ūnum etenim hordeī grānum est mihi longē pretiōsius quam omnēs gemmae, quamvīs ad invidiam micent diēī opprobriumque sōlis.” 

Leō senex, quī silvīs ōlim terrōri fuerat, iam prīstinam virtūtem suam multō cum dolōre dēsīderābat, cum interim in eum, cui ōlim pārēbant, impetum facerent animālia, nunc eō fortiōra quō ipse imbēcillior erat. Equus enim ungulā leōnem petit, bōs cornū, mordet lupus. Ille autem miser, quī in hōrās languidior ac trīstior, seniō cōnfectus vix iam rudere posset, mortem tacitus exspectābat, ūsque dum asinum quoque in spēluncam fēstīnantem cōnspicātus. "Ohē!" inquit, "nimium sānē hoc est; morī equidem cupiō; tuum autem impetum tolerāre bis morī est." 

Musca caput calvī studiō turbāverat ācrī; cui cēdēns calvus saepe fugārat eam, Musca levis rīdēns tantō magis hunc stimulābat, caedēbat mutilum quō magis ille caput. Calvus ait: Quia mē rīdēs, mē caedere cōgis; multotiēns caedam quō semel intereās. Dīxit, et īnstantem violentō percutit ictū; Attrītā saniē sordida musca fuit. Hinc minimus discat nōn īnfēstāre potentem, quī pūnit subitō quod tulit ipse diū! 

Rēpserat in fabricam serpēns, līmāque repertā, esse putāns ēscam, rōdere coepit eam. Rīsit līma; rogat serpēns cūr rīserit, inquit: Mīrāns stultitiam rīdeō iūre tuam. Ipsum perdūrum mōs est mihi rōdere ferrum, et sī quid ferrō dūrius esse potest. Tū mē rōdentem, stultissima, rōdere tentas: aspice, iam rubeō sanguine tīncta tuō. Mordācem prohibet mordērī fābula nostra, nē laesus nimiam reddat et ille vicem.

Hinc discant hominēs nē laedant sē potiōrēs, nē mage laedantur laedere dum cupiunt! 

Accūsābat ovem canis ōlim quod sibi pānem reddere nōlēbat quem sibi praestiterat. Illa negat: iūdex testēs petit. Haec lupus inquit: Vīdī quod pānem praestitit iste tibi. Mīlvus et accipiter eadem sunt testificātī; reddere sīc pānem cōgitur illa canī, Et quia nōn habuit quō posset reddere pānem, prō pretiō lānam vēndidit illa suam. Sīc tūtōre carēns vir simplex, fraude coāctus, hoc quod nōn habuit reddere saepe solet. 

Ōre ferēns carnem, liquidum dum trānsmeat amnem, umbram prōspēxit carnis in amne canis. Esse putāns carnem dum dentibus appetit, illa quam tulerat cecidit, umbraque nūlla fuit. Quī sua parva putat, aliēnaque tollere tentat, mōre canis, perdet quod cupit et quod habet. 

Errābat sociō Mors iūncta Cupīdine: sēcum Mors pharetrās, parvus tēla gerēbat Amor. Dīvertēre simul, simul ūnā et nocte cubārunt: Caecus Amor, Mors hōc tempore caeca fuit. Alter enim alterīus male prōvida spīcula sūmpsit, Mors aurāta, tenet ossea tēla puer Dēbuit inde senex quī nunc Acheronticus esse, Ecce amat, et capitī flōrea serta parat. At egō mūtātō quia Amor mē perculit arcū, Dēficiō, iniiciunt et mihi fāta manum. Parce puer, Mors signa tenēns victrīcia parce: Fāc egō amem, subeat fāc Acheronta senex. 

Cervum cēpērunt ovis et leō, vacca, capella, silvās vēnandī dum peragrant studiō; Prōtinus atque secant per partēs quattuor illum; in mediō pōnēns, prōtulit ista leō Sūmō prior partem, quoniam leō nuncupor, ūnam, et quia sum fortis altera iūre mea est, Et quia plūs valeō pars est mihi tertia cervī; quārtam quī tanget hic meus hostis erit. Sīc sōlus partēs leō sūmpsit quattuor illās, ausus nec quārtam tangere nūllus erat. Hoc vetet imbellēs violentibus associārī, nē fessī trepident et nihil accipiant. 

Laudātīs ūtiliōra quae contempseris, saepe invenīrī testis haec narrātiō est. Ad fontem cervus, cum bibisset, restitit, et in liquōre vīdit effigiem suam. Ibi dum rāmōsa mīrāns laudat cornua crūrumque nimiam tenuitātem vituperat, vēnantum subitō vōcibus conterritus, per campum fugere coepit, et cursū levī canēs ēlūsit. Silva tum excēpit ferum; in quā retentīs impedītus cornibus lacerārī coepit morsibus saevīs canum. Tum moriēns vōcem hanc ēdidisse dicitur: "Ō mē īnfēlicem, quī nunc dēmum intellegō, ūtilia mihi quam fuerint quae dēspēxeram, et, quae laudāram, quantum lūctūs habuerint." 

Tabula ōlim mōnstrābātur, in quā artifex leōnem immānem ab ūnō homine interfectum pīnxerat. Spectātōrēs cum dē illā stultē glōriārentur, leō quīdam praeteriēns "Vōbīs sānē," inquit, "hanc victōriam dat pictor iste; sed solitā fingendī licentiā vōs dēcēpit. Quō certius nōs victōrēs essēmus, sī contubernālēs meī pingere scīrent." 

Auceps, rētibus extēnsīs, captābat Perdīcem. Volucris illa captāta supplicabundē illum rogābat ut sē dēmitteret, prōmittēns sē in rētia plūrimās Avēs allectūram. Cui Auceps: “Nēquāquam hoc faciam, nam procul dubiō mē dēcipiēs, quae sodālēs tuōs prōditūra es.” 

Mūs timidus, flūmen cupiēns trānsīre nec audēns, ā rānā supplex auxilium petiit. Illa suam prōmittit opem, fīlōque ligāvit mūris utrōsque pedēs cum pede rāna suō; Sīcque natando trahēns miserum per flūmina mūrem, sēsē mersit aquīs, sīcque necāvit eum. Īnsultāns miserō post haec et laeta coaxāns, dum tūtam sub aquīs sē putat esse suīs, Ā mīlvō rapitur fluitāns mūs, tractaque fīlō cum sociō rapitur pendula rāna suō. Quisquis crēdentem sibi prōdit, prōditur; ille, sīcut rāna, suō iūre perit laqueō. 

Strātus humī fuerat Taurus; Mūs forte momordit Crūra: petēns hostem cornibus ille ruit. Hic nūsquam cernī potuit: bōs cornua frūstrā Vībrat: dēnsa tamen, quem petit, herba tegit. "Parvula nē spernās; tē Mūs impūne lacessō, Ā minimō laesus maximus," inquit," erās." 

Arripit ut lapidem catulus, morsūque fatīgat, Nec percussōrī mūtua damna facit. Sīc plērīque sinunt vērōs ēlabier hostēs Et quōs nūlla gravat noxia, dente petunt. 

Cum Accipiter Columbam praecipitī īnsequerētur volātū, vīllam quandam ingressus, ā Rūsticō captus est, quem blandē, ut sē dīmitteret, obsecrābat. “ Nōn etenim tē laesī,” dīxit. Cui Rūsticus: “Nec haec tē laeserat.” 

Vās ferreum amīcō suō, vāsī fictilī, cum iter prōposuisset, hoc "Benignē," inquit; "domī melius ad focus manēbō. Nam ita sum fragile, ut ex istō itinere vix frustum meī reditūrum sit. Tibi autem, cui cutis dūrior, nūllam videō causam quīn proficīscāris." Cui illud "Egō," inquit, "tē dēfendam; sī quid tibi minābitur, mē interpōnam, ut salvum sīs." Persuāsit; profecta sunt tribus utrumque pedibus claudicandō, cum, ubicumque aspera via erat, alterum in alterum sē impingerent. Itaque, quamquam amīcissima erant et sine querēlā, post centum ferē passūs ab alterō fictile vās frāctum comminūtumque est. Proinde, nē nōbīs quoque tāle quicquam accidat, aequālibus tantum nōs societāte coniūngāmus. 

Virtūtis expers, verbīs iactāns glōriam, ignōtos fallit, nōtīs est dērīsuī. Vēnārī asellō comite cum vellet leō, contēxit illum frutice et admonuit simul ut īnsuētā vōce terrēret ferās, fugientēs ipse exciperet. Hīc aurītulus clāmōrem subitō tōtīs tollit vīribus, novōque turbat bēstiās mīrāculō: quae, dum paventēs exitūs nōtōs petunt, leōnis adflīguntur horrendō impetū. Quī postquam caede fessus est, asinum ēvocat, iubetque vōcem premere. Tunc ille īnsolēns "Quālis vidētur opera tibi vōcis meae?" "Īnsignis" inquit "sīc ut, nisī nōssem tuum animum genusque, similī fūgissem metū." 

Lupō cuidam os, quod nimis avidē (ut fit) rōdēbat, in gutture haesit, ut paene perīret, quīppe quī nē vōcem quidem ēmittere posset. Accidit forte ut praeterīret cicōnia, quam signō quōdam ad sē vocāvit ille. Accurrit igitur et os quam celerrimē extrāxit. Inde pretium poposcit. "Pretiumne," inquit, "ultrō poscis? Rīdicula rēs est! Nōnne satis est praemiī ē gutture meō collum retrāxisse? Abī, ingrāta! Cavē nē tē aliquandō opprimam!" 

Quīcumque turpī fraude semel innōtuit, etiam sī vērum dicit, āmittit fidem. Hōc attestātur brevis Aesōpi fābula. Lupus arguēbat vulpem fūrtī crīmine; negābat illa sē esse culpae proximam. Tunc iūdex inter illōs sēdit sīmius. Uterque causam cum perōrāssent suam, dīxisse fertur sīmius sententiam: "Tū nōn vidēris perdidisse quōs petis; tē crēdō subripuisse quod pulchrē negās." 

Sibi nōn cavēre et aliīs cōnsilium dare stultum esse paucīs ostendāmus versibus. Oppressum ab aquilā, flētūs edentem gravēs, leporem obiūrgābat passer "Ubi pernīcitās nōta" inquit "illa est? Quid ita cessārunt pedēs?" Dum loquitur, ipsum accipiter necopīnum rapit questūque vānō clāmitantem interficit. Lepus sēmianimus "Mortis ēn sōlācium: quī modō sēcūrus nostra inrīdēbas mala, similī querellā fāta dēplōrās tua." 

Mūlī duo - avēnam alter, alter argentum - portābant. Hic, oneris suī cōnscius, quod nūllō pretiō dēpōnere vellet, sublātīs pedibus superbus ambulābat, cum quateret tintinnābulum. Subitō latrōnēs adsunt, quī argentī causā impetū factō hunc frēnīs arrēptīs sistunt; resistentem prīmō, tum gementem suspīrantemque fūstibus male mulcant. "Num hoc," inquit "mihi prōmittēbant? Alter ille, quī mē sequitur, ex perīculō sē ēripuit, in quod ipse incidī ut perīrem!" Tum alter "Haud semper," inquit, "summum mūnus sustinēre prōdest. Sī dominus tuus pistor tantum esset, ut meus, haud ita dolērēs." 

Quī pretium meritī ab improbīs dēsīderat, bis peccat: prīmum quoniam indignōs adiuvat, impūne abīre deinde quia iam nōn potest. Os dēvorātum fauce cum haerēret lupī, magnō dolōre vīctus coepit singulōs inlicere pretiō ut illud extraherent malum. Tandem persuāsa est iūre iūrandō gruis, gulae quae crēdēns collī longitūdinem perīculōsam fēcit medicīnam lupō. Ā quō cum pactum flāgitāret praemium, "Ingrāta es" inquit "ōre quae ē nostrō caput incolume abstuleris et mercēdem postulēs." 

Vulpēs quaedam fame cōnfecta, ūvās dē pergulā pendentēs mātūrās, ut vidēbātur, et purpureās cōnspicāta, eās, quamvīs cupida, attingere nōn poterat. Itaque "Acerbae" inquit "adhūc sunt, cālōnibus tantum mātūrae!" Num melius fuisset gemere ac lāmentārī? 

Persōnam tragicam forte vulpēs vīderat; "Ō quanta speciēs" inquit "cerebrum nōn habet!" Hōc illīs dictum est quibus honōrem et glōriam Fortūna tribuit, sēnsum commūnem abstulit. 

Rāna quaedam, bovem pulcherrimum cōnspicāta, quamquam ipsa vix maior quam ōvum erat, nītendō atque īnflandō parem sē illī reddere cōnābātur. "Vidē," inquit, "soror mea, satisne hoc est? Dīc! Nōnne aequē iam magna sum? "Haudquāquam." "At nunc mē vidē!" "Nihil est." "Ecce autem!" "Nē nunc quidem quicquam agis." Ita illa miserē nītendō sē rūpit. 

Vulpēs, cum in puteum fortuītō incidisset, Lupum in rīpā praetereuntem vīdit rogāvitque ut fūnem sibi comparāret opemque daret ad sē ipsam ā tantō perīculō extrahendam. Cui Lupus: “Miserrima Vulpēs, condoleō tuum īnfortūnium. Dīc, precor: quōmodō in hunc puteum incidistī?” Respondēbat Vulpēs, “Nōn opus est ambāgibus. Quīn tū fūnem comparātō, et deinde omnia tibi in ōrdine expediam.” 

Vīcīnī fūris celebrēs vīdit nūptiās Aesōpus, et continuō narrāre incipit: Uxōrem quondam Sōl cum vellet dūcere, clāmōrem rānae sustulēre ad sīdera. Convīciō permōtus quaerit Iuppiter causam querellae. Quaedam tum stāgnī incola "Nunc" inquit "omnēs ūnus exūrit lacūs, cōgitque miserās āridā sēde ēmorī. Quidnam futūrum est sī creārit līberōs?" 

Senex quīdam, quī asinum vēndere voluit, cum fīliō eum ad urbem dūcēbat. Mox occurrunt chorō virginum, quae dōna ad templum Minerva portābant. "Hercle," inquit ex hīs maxima nātū, "numquid potest esse stultius illīs, quī pedibus iter faciunt, nec asinō vehuntur?" Hōc ubi audīvit senex, fīlium asinum cōnscendere iussit, et ipse alacrī gressū iter pergēbat. Nōn procul ab eō locō aliquī senēs sermōnem inter sē serēbant. Tum ūnus, "Ēheu," inquit, "quantum tempora mūtantur! Ubi nunc est ille senectūtis proprius honor? Dēsilī ex asinō, puer impudēns, et patrī cēde." Inde iuvenis, quem pudor factī iam movet, celeriter id quod sibi imperātum est facit, senexque invicem asinum cōnscendit. Forte via secundum flūmen dūcēbat, in quō duae fēminae vestēs lavābant. Hae ubi viātōrēs vident, ūnā vōce crūdēlitātem patris, fīlīque dūrum labōrem plōrant. Senex igitur, quī omnibus placēre vult, puerum post sē sedēre iubet. Nec tamen ea rēs prosperē ēvenit, quod alius viātor eīs occurrit. "Ō impudentiam nefandam!" inquit, "facilius potestis asinum ipsī vehere, quam vōs miserum animal." Tum senex, quī nē id quidem ineptum putābat, postquam crūra asinī fūnibus ad magnum contum vīnxerat, novum onus cum maximō labōre in suōs fīlīque umerōs sublevāvit. At asinus, cui haec minimē placēbant, dum ponte flūmen trānsmittunt, subitō nīsū vincula rumpit, et in aquam praecipitātur. 

Numquam est fidēlis cum potente societās. Testātur haec fābella prōpositum meum. Vacca et capella et patiēns ovis iniūriae sociī fuēre cum leōne in saltibus. Hī cum cēpissent cervum vāstī corporis, sīc est locūtus partibus factīs leō: "Egō prīmam tollō nōminor quoniam leō; secundam, quia sum cōnsors, tribuētis mihi; tum, quia plūs valeō, mē sequētur tertia; malō adficiētur sī quis quārtam tetigerit." Sīc tōtam praedam sōla improbitās abstulit. 

Ingentī aliquandō gaudiō complēbantur incolae cuiusdam fundī, gallīna enim ex ōvīs pullōs nūper exclūserat. Ūnum tamen ex ōvīs, quod grandius erat cēterīs, adhūc integrum manēbat. Tum pāvō, quī maximus nātū erat omnium, hīs verbīs gallīnam admonet. "Iam satis labōrāvistī; tandem inūtile istud ōvum dēsere." At gallīna pertināx cōnsilium pāvōnis nōn audit, multōsque inde diēs in locō manet. Dēnique post tantum labōrem parit pullum, quī cēterōs magnitūdine quidem corporis superābat, sed speciē et fōrmā longē īnferior vidēbātur; nam erant eī turpēs pedēs, dēfōrme corpus, collum prōcērum. Diū in hōc fundō anaticula turpis vītam īnfēlicem agēbat; nēmō enim eī favēbat. Gallīnae quidem cum pāvōnibus miseram volucrem spernēbant, quod aquam ita amāvit. Anatēs autem et ānserēs dūrīs rōstrīs advenam suā aquā dēpellēbant. Tandem maesta et īnfēlīx ā fundō in locum dēsertum effūgit, quā sōlā tōtam hiemem habitābat. At vēre novō ad lacum advēnit, in quō multī cȳgnī natābant. Hīs duo puerī frūsta pānis iactābant. Tum illa, quod iam mortem optābat, ad cȳgnōs ipsa natāvit, flēxitque caput ad ictum rōstrōrum. At attonita suam imāginem, quam aqua reddēbat, vīdit; audīvitque vōcem puerōrum, quī cygnum cēterīs pulchriōrem laetī accipiēbant. Anaticula enim turpis gracilis cygnus ēvāserat. 

Āmittit meritō proprium quī aliēnum adpetit. Canis, per flūmen carnem cum ferret, natāns lymphārum in speculō vīdit simulācrum suum, aliamque praedam ab alterō ferrī putāns ēripere voluit; vērum dēcepta aviditās et quem tenēbat ōre dīmīsit cibum, nec quem petēbat potuit adeō tangere. 

Nē glōriārī libeat aliēnīs bonīs, suōque potius habitū vītam dēgere, Aesōpus nōbīs hōc exemplum prōdidit. Tumēns inānī grāculus superbiā pennās, pāvōnī quae dēciderant, sustulit, sēque exōrnāvit. Deinde, contemnēns suōs sē immiscuit pāvōnum fōrmōsō gregī. Illī impudentī pennās ēripiunt avī, fugantque rōstrīs. Male mulcātus grāculus redīre maerēns coepit ad proprium genus, ā quō repulsus trīstem sustinuit notam. Tum quīdam ex illīs quōs prius dēspēxerat "Contentus nostrīs sī fuissēs sēdibus et quod Nātūra dederat voluissēs patī, nec illam expertus essēs contumēliam nec hanc repulsam tua sentīret calamitās." 

Athēnae cum flōrērent aequīs lēgibus, procāx lībertās cīvitātem miscuit, frēnumque solvit prīstinum licentia. Hīc cōnspīrātīs factiōnum partibus arcem tyrannus occupat Pīsistratus. Cum trīstem servitūtem flērent Atticī, nōn quia crūdēlis ille, sed quoniam grave omne īnsuētīs onus, et coepissent querī, Aesōpus tālem tum fābellam rettulit. "Rānae, vagantēs līberīs palūdibus, clāmōre magnō rēgem petiēre ā Iove, quī dissolūtōs mōrēs vī compesceret. Pater deōrum rīsit atque illīs dedit parvum tigillum, missum quod subitō vadī mōtū sonōque terruit pavidum genus. Hōc mersum līmō cum iacēret diūtius, forte ūna tacitē prōfert ē stāgnō caput, et explōrātō rēge cūnctās ēvocat. Illae timōre positō certātim adnatant, lignumque suprā turba petulāns īnsilit. Quod cum inquināssent omnī contumēliā, alium rogantēs rēgem mīsēre ad Iovem, inūtilis quoniam esset quī fuerat datus. Tum mīsit illīs hydrum, quī dente asperō corripere coepit singulās. Frūstrā necem fugitant inertēs; vōcem praeclūdit metus. Fūrtim igitur dant Mercuriō mandāta ad Iovem, adflīctīs ut succurrat. Tunc contrā deus: "Quia nōluistis vestrum ferre" inquit "bonum, malum perferte." Vōs quoque, ō cīvēs," ait "hōc sustinēte, maius nē veniat, malum." 

Ad rīvum eundem lupus et agnus vēnerant, sitī compulsī. Superior stābat lupus, longēque īnferior agnus. Tunc fauce improbā latrō incitātus iūrgiī causam intulit; "Cūr" inquit "turbulentam fēcistī mihi aquam bibentī?" Lāniger contrā timēns "Quī possum, quaesō, facere quod quereris, lupe? Ā tē dēcurrit ad meōs haustūs liquor." Repulsus ille vēritātis vīribus "Ante hōs sex mēnsēs male" ait "dīxistī mihi." Respondit agnus "Equidem nātus nōn eram." "Pater hercle tuus" ille inquit "maledīxit mihi;" atque ita corrēptum lacerat iniūstā nece. Haec propter illōs scrīpta est hominēs fābula quī fictīs causīs innocentēs opprimunt. 

Vulpēs sitiēns, quae dēsiluerat in puteum haud ita altum sed lateribus praeruptīs, postquam omnem ratiōnem fugae frūstrā tentāverat, ab omnī spē reditūs interclūsa est. Mox tamen caper, quī aquam petēbat, quod fervidī sōlis radiī agrōs ūrēbant, ad eundem puteum advēnit. "Salvē," inquit, "dulcissima, nōnne aqua ista frīgida est et iūcunda?" "At numquam iūcundiōrem bibī," respondit vulpēs, "dēsilī igitur quam celerrimē, egō enim iam diū parcō aquae, quod tē exspectō." Hōc ubi audīvit stultum animal, in puteum dēsiluit. At vulpēs callida in cornua amīcī prōsiluit, quōrum operā sē ad terram sublevāvit. Inde miserī amīcī immemor domum discessit. 

Equus phalerīs sellāque ōrnātus cum ingentī hinnītū per viam currēbat. Currentī onustus Asellus forte obstābat, cui Equus fremebundus: “Quid (inquit), ignāve, obsistis Equō? Cēde, inquam, aut tē prōculābō pedibus!” Asellus, rudere nōn ausus, cēdit tacitus. Equō prōvolanti crepat inguen. Tum, cursuī inūtilis, ornāmentīs spoliātur. Posteā cum carrō venientem Asinus affātur, “Heus mī Amīce ! Quis ille ōrnātus est? Ubi aurea sella? Ubi splendidum frēnum? Sīc, Amīce, necesse fuit ēvenīre superbientī.” 

Hamelīnam, urbem pulcherrimam, vexābat ōlim dīra pestis; mūrium enim innumerābilis multitūdō nōn modō omnia dēvorābat, sed etiam īnfantēs, dum iacent in cūnīs, oppugnābat. Incolae omnia cōnsilia frūstrā tentāverant; dēnique magnum pondus argentī prōpōnunt, tōtīus generis exitiī pretium. Hōc ipsō tempore vir, pictā veste īnsignis, intrāvit urbem labōremque suscipit. Statim magna caterva eum ad forum dēdūcit. Hūc ubi pervenit advena, ex sinū tībiam parvam dētrahit paucōsque modōs fingit. Vix id carmen cessāverat, ubi mīrum prōdigium ēvenit, undique enim ad sonum ingentī tumultū mūrēs concurrunt. Prīmō cōnsistunt, deinde omnēs, albī, nigrī, senēs, iuvenēs ad modōs tībiae saltant. Postrēmō ūnō impetū in flūmen ē cōnspectū dēsiliunt. Prīmō cīvēs rem vix crēdunt; deinde ingentī laetitiae sē dēdunt. Iamque tībīcen suī labōris praemium postulat. At cīvēs iam perīculī expertēs fidem ingrātī violant, et magnam partem argentī retinent. Itaque īrātus iterum tībiam corripit, alterumque carmen priōre pulchrius fundit. Prōtinus ex omnibus domibus magna puerōrum virginumque caterva virum cingit. Inde tībīcen, dum illī chorōs laetissimōs agunt, omnēs ad propīnquum montem dēdūcit. Tum miserī parentēs rem terribilem vident; nam ipse dehīscit mōns et immēnsō hiātū tōtam manum accipit. 

Fasce praegravātus Senex, et misellae suae pertaesus sortis, Mortem invocābat, ut fīnem aerumnōsae vītae tandem dēfīgeret. Invocāta advēnit Mors, percontāta Senex quid sēcum velit; ad cuius adventum territus, nīl respondit sed “Ut auxiliō mihi sīs, et fascem collāpsum rūrsus umerīs impōnās!” 

Boeōtus viātor ōlim ūnā cum Corinthiō et Athēniēnsī noctū ambulābat. Mox comitēs ad rapidum flūmen veniunt. Forte altus pōns iungēbat flūmen. Viātōrēs āscendunt pontem, et in aquā sub pedibus imāginem lūnae vident. "Ecce," inquit Boeōtus, "pulcher cāseus in aquā iacet. Cūr nōs nōn praemium dēportāmus?" Sine morā Boeōtus mānibus pontem tenet, et suspendit corpus super aquam. Deinde Corinthius prehendit crūra amīcī. Athēniēnsis habet tertium locum et pedibus praemium captat. Tum exclāmat Boeōtus, "Vōs tenēte firmiter mea crūra, nam manūs dūrum lignum terit." Simul laxat manūs, et omnēs in aquam dēcidunt. 

Asinus, in silvam veniēns, exuviās leōnis offendit. Quibus indūtus, in pāscua redit, gregēs et armenta territāns fugānsque. Herus autem, quī vagum fallācemque Asinum perdiderat, occurrit. Asinus, vīsō Herō, cum rūgītū obviam fēcit. At Herus, prehēnsis quae extābant auriculīs, “Aliōs licet (inquit) fallās; egō tē probē nōvī.” 

Agricola senex cum mortem sibi appropinquāre sentīret, fīliōs convocāvit, quōs, ut fierī solet, interdum discordāre sciēbat, et fascem virgulārum adferrī iubet. Quibus adlātīs fīliōs hortābātur ut hunc fascem frangerent. Quod cum facere nōn possent, distribuit singulīs singulās virgās, eīsque celeriter frāctīs, docuit illōs quam firma rēs esset concordia quamque imbēcillis discordia. 

Laqueum praetendit Rūsticus gruibus ānseribusque, sata dēpāscentibus. Capitur et Cicōnia. Supplicat illa et innocentem sēsē clāmitat, nec gruem nec ānserem esse, sed avium omnium optimam, quīppe quae parentibus sēdulō īnservīre eundemque seniō cōnfectum alere cōnsuēverat. Agricola: “ Hōrum (inquit) nihil mē fugit; vērum cum nocentibus postquam tē cēpī, cum nocentibus moriēris.” 

Rānae ōlim clāmōre magnō rēgem petiērunt ā Iove. Rīdet Pater deōrum atque magnum truncum ē caelō in palūdem dēiicit. Subitō mōtū aquārum sonōque perterritae mergunt et latent in līmō. Forte ūna prōfert ē stāgnō caput et, explōrātō rēge, cūnctās ēvocat. Illae, timōre positō, adnatant; mox petulāns turba in truncum īnsilit. Alium rēgem postulant, quoniam inūtilis esset, quī fuerat datus. Tum Iuppiter mīsit cicōniam. Ea ūnō diē magnum rānārum numerum dīlacerat, iugulat, vīvās aliās dēvorat. Reliquae mersae lūgent, flent, ōrant, ut ab hāc calamitāte līberentur. Sed deum nōn movent querēlae ac lacrimae. Benignum, inquit, et placidum rēgem nōn tulistis, iam ferum et barbarum fertōte! 

It forās Auceps; videt nīdulantem procul in altissimā arbore Palumbem. Approperat et, dum īnsidiās mōlītur, premit forte calcibus Anguem, quī ex imprōvīsō mordēbat. Auceps, subitō exanimātus malō: “Mē miserum! (inquit) Dum alterī īnsidior, ipse dispereō.” 

Lupus, cui os dēvorātum in gutture haeserat, vehementer cruciābātur. Gruī praemium prōmīsit, sī illud ē gutture extrāxisset. Quod cum grūs longitūdine collī facile effēcisset, pretium sibi prōmissum postulat. Tum lupus subrīdēns dentibusque frendēns: Nōnne satis, inquit, pretiī tibi vidētur, quod caput incolume ex lupī faucibus retulistī? 

Cervus, sēdandī sitim grātia, ad fontem dēscendit et, ibi tōtum corpus dēspectāns, cornua magnopere praestantia laudāvit, sed tībiālium tenuitātem maximē dēprecātus est. Sed mox canum circumlātrantium ingruēbat horror et ille per tībiālium vēlōcitātem cōnfūgit ad silvās et ibi miserrimē ā cornibus dētinēbātur. Quī tum moribundulus sīc ultimum efflāvit hālitum: “Mē miserum, quī tībiālium damnāvī tenuitātem, quae mihi salūtem, et cornuum laudāvī praestantiam, quae mihi ruīnam peperērunt.” 

Puer mendāx, quī patris gregem pāscēbat, libenter aliōs lūdificābātur. Aliquandō ingentem clāmōrem sustulit: Auxiliō venīte; lupus adest! Accurrunt properē rūsticī et rīdentur. Proximō mēnse hunc dolum repetīvit. Paulō post rē vērā lupus appāret. Iam rūrsus clāmat: Auxiliō venīte; lupus adest! At nēmō accurrit. Maiōre vōce clāmat, lacrimat, ēiulat; frūstrā omnia. Tertium nōs dēcipere vult, inquiunt rūsticī. Ita lupus in gregem irrūpit et plūrimās ovēs dīlaniāvit. 

Dum per aestātem Cicāda cantat, Formīca suam exercet messem, trahendo in antra grāna et in hiemem repōnendo. Saeviente autem brūmā, famēlica Cicāda venit ad Formīcam et mendīcat vīctum; renuēbat autem Formīca, dictitāns sēsē labōrāsse, dum illa cantābat. 

Circum leōnem dormientem mūsculī petulantēs cursābant. ē quibus cum ūnus per cāsum dormientis caput offendisset, ē somnō excitātus est leō eumque comprehendit. Iam dēvorātūrus erat bēstiolam, miserābiliter tamen ōrantī benignē vītam condōnāvit. Paulō post cum per silvās nōn satis cautē praedam vestīgāret, in vēnātōris laqueōs incidit leō. Frūstrā studēns sē līberāre furibundus rugiēbat. Procul eum audīvit mūsculus celeriterque adventāvit. Iam cum inrētītum eum spectāvisset, cui ipse vītam lībertātemque dēbēret, grātō animō ad laqueōs adrēpsit eōsque conrōsit. Ita leō omnī perīculō est līberātus praeclārumque misericordiae suae praemium reportāvit. 

Rāna, cupida aequandī Bovem, sē distendēbat. Fīlius hortābātur Mātrem coeptō dēsistere; nihil enim esse Rānam ad Bovem. Illa autem, posthabito cōnsiliō, secundum intumuit. Clāmitat Nātus: “Crepēs licet, Māter, Bovem nunquam vincēs.” Tertium autem cum intumuisset, crepuit. 

Societātem iūnxerant Leō, Iuvenca, Capra, Ovis. Praedā autem, quam cēperant, in quatuor partēs aequālēs dīvīsā, leō Prīma, ait, mea est; dēbētur enim haec praestantiae meae. Tollam et secundam, quam merētur rōbur meum. Tertiam vindicat sibi ēgregius labor meus. Quārtam quī sibi arrogāre voluerit is sciat sē habitūrum mē inimīcum sibi. Quid facerent imbēcillae bēstiae, aut quae sibi leōnem īnfēstum habēre vellet? 

Foedus aliquandō fuit inter Lupōs et Ovēs, quibus nātūrā discordia est. Obsidēs utrimque trādēbantur. Ovēs, in suam partem, vigilem canum custōdiam, Lupī suōs catulōs trādidērunt. Quiētīs Ovibus ac pāscentibus, lupulī mātrum dēsīderiō ululātūs ēdunt. Tum Lupī irruentēs foedus fidemque solūtam clāmitant, Ovēsque, canum praesidiō dēstitūtās, laniant. 

Puer ovēs pāscēns crēbrō per lūsum magnīs clāmōribus opem rūsticōrum implōrāverat, lupōs gregem suum aggressōs esse fingēns. Saepe autem frūstrātus eōs, quī auxilium lātūrī advēnerant, tandem lupō rē vērā irruente multīs cum lacrimīs, vīcīnōs ōrāre coepit, ut sibi et gregī subvenīrent. At illī eum pariter ut anteā lūdere exīstimantēs, precēs eius et lācrimās neglēxērunt, ita ut lupus līberē in ovēs grassārētur, plūrimāsque eārum dīlaniāret. 

Certāmen inīre voluit Testūdō rēptilis cum Aquilā vēlōcissimā. Locus dēsignātus est et, quī spatiō trium diērum ad prōpositum locum prius vēnerat, victor salūtārētur. Aquila tardigradam contempsit Testūdinem, autumāns sē ālārum impetū posse brevissimē ad locum āvolāre. Negligēns igitur sēcessit, aliīs intenta, sed Testūdō indēfatīgābilī labōre et sollertiā īnfrā tempus et ante Aquilam arrēpsit ad locum et omnium calculīs victor ēvāsit. 

Canis iacēbat in praesēpī bovēsque lātrandō ā pābulō arcēbat. Cui ūnus boum, Quanta ista, inquit, invidia est, quod nōn pateris, ut eō cibō vēscāmur, quem tū ipse capere nec velīs nec possīs! 

Vulpēs et Pardus dē pulchritūdine concertābant et, Pardō suam pellem versicolorem extollente, Vulpēs, cum suam praepōnere nōn possit, dicēbat Pardō, “At quantō egō sum speciōsior, et quam longē fōrmōsior, quae nōn corpus, sed animum versicolorem et variīs notīs īnsignem sortīta sum?” 

Vulpēs, asinus, leō vēnātum īverant. Praedam asinum partīrī leō iussit. Asinus singulīs singulās partēs pōnēbat aequālēs, sed leō eum dīlaniāvit. Tum vulpēculae negōtium partiendī dedit. Haec, sapientior quam asinus, partem maximam leōnī apposuit, et sibi vix minimam particulam reservāvit. Leō subrīdēbat et eius prūdentiam laudābat. Tandem rogāvit: Unde didicistī tālem prūdentiam? Respondit vulpēs: Calamitās asinī mē docuit quid minōrēs potentiōribus dēbeant." 

Avibus cum Bēstiīs asperrima pūgna erat, utrimque spēs, utrimque ingēns metus, utrimque perīculum, cum Vespertīliō, relictīs sociīs, ad hostem dēfēcit. Ad postrēmum vincunt Avēs, duce et auspice Aquilā. Trānsfugam vērō Vespertiliōnem damnant, ut nunquam iterum inter Avēs numerētur, nec amplius in lūce videātur. Et haec causa est cūr Vespertīliō nunquam, nisī nocte, volat. 

Formīcae frūgēs per hiemem hūmectātās siccābant. Hās adit cicāda ēsuriēns et rogat, paululum cibī ut sibi impertiant. Cui illae, Aestāte, inquiunt, quaerere tē oportuit. Nōn vacābat, inquit cicāda. Quid faciēbās igitur? Cantātiōnibus operam dabam, inquit. Tum illae, Sī cecinistī, inquiunt, aestāte, hieme saltātō. 

Sitibunda Cornīx reperit urnam aquā plēnam, sed erat urna profundior quam ut exhaurī ā Cornīce possit. Cōnātur igitur vānō mōlīmine aquam effundere, sed nōn valet. Lēctōs igitur ex arēnā lapillulōs iniectat. Hōc modō aqua levātur et Cornīx bibit. 

Lupus capram in altā rūpe stantem cōnspicātus, Cūr nōn, inquit, relinquis nūda illa et sterilia loca, et hūc dēscendis in herbidōs campōs, quī tibi laetum pābulum offerunt? Cui respondit capra: Mihi nōn est in animō dulcia tūtis praepōnere. 

Pāvō et Grūs foedus inter sē ineunt ūnā cēnant. Inter cēnandum, Pāvō nōbilitātem suam iactat, fōrmōsam ostentat caudam, Gruemque hospitem contemnit. Grūs fatētur Pāvōnem fōrmōsiōrem esse pennīs; sē tamen, cum vix tēctīs supervolitat Pāvō, animōsō volātū penetrāre nūbēs. 

Pāstōrēs, caesā ove, convīvium celebrābant. Lupus, quī pāstōrēs vidēbat, exclāmāvit: Sī egō agnum rapiō, quantus tumultus oritur! At istī impūne ovem dēvorant! Tum ūnus illōrum respondit: Nōs nostram, nōn aliēnam ovem edimus. 

Comprehenderat Lusciniam Accipiter, quae miserē clāmābat ut sē captīvam dēmitteret. Cui Accipiter: “Frūstrā clāmōsās ciēs querimōniās, nam licet omnēs silvārum commōveris aviculās, nōn ab unguibus meīs līberābunt.” 

Leōnī, quod senectūte cōnfectus erat, difficile erat sibi vīctum comparāre. Itaque morbum simulāvit. Tum multae bēstiae aegrōtō rēgī appropinquābant, ut eum salūtārent. Ille autem omnēs comprehendit atque lacerāvit. Postquam multās bēstiās lacerāvit, etiam vulpēs aderat, et rēgem salūtāns ante spēluncam manēbat. Leō ubi eam vīdit, rogāvit, cūr nōn intrāret. At vulpēs respondit: Vestīgia terrent; nōn intrāre melius erit. Prūdentēs aliēnā calamitāte monentur. 

Agricola, Fīliōs suōs vidēns quotīdiē lītigantēs, iussit fasciculum virgārum sibi afferrī. Quae cum allātae essent, colligāvit omnēs in ūnum fasciculum, iussitque singulōs Fīliōrum fasciculum capere et cōnfringere. Illīs vērō cōnfringere nōn valentibus, solvēns posteā fasciculum, trādidit singulās singulīs eīs frangendās, atque, illīs statim facileque frangentibus, dīxit, “Ita et vōs, Fīliī meī, sī ūnanimēs perstiteritis, invictōs vōs hostibus praebēbitis. Sīn minus, ipsa vestra aemulātiō opportūnam vōs praedam inimīcīs praestabit.” 

Vulpēs ūvam in vīte cōnspicāta, ad illam subsiliit omnium vīrium suārum contentiōne, sī eam forte attingere posset. Tandem dēfatīgāta inānī labōre, discēdēns dīxit: At nunc etiam acerbae sunt, nec eās in viā repertās tollerem. 

Alauda positōs in segete Pullōs monet ut, dum ipsa abest, dīligenter attendant praetereuntium sermōnēs Dē messe. Redit ā pāstū Māter. Pullī anxiī narrant Dominum agrī operam illam mandāsse vīcīnīs. Respondet nihil esse perīculī. Item, aliō diē, trepidī aiunt rogātōs ad metendum esse amīcōs. Iubet iterum illa ut sint sēcūrī. Tertiō, ut audīvit ipsum Dominum cum fīliō statuisse postrēmō māne cum falce messem intrāre, “Iam (inquit) est tempus ut fugiāmus. Dominum enim agrī timeō, quia probē sciō quod illī rēs cordī est.” 

In faucibus lupī os inhaeserat. Mercēde igitur condūcit gruem, quī illud extrahat. Hōc grūs longitūdine collī facile effēcit. Cum autem mercēdem postulāret, subrīdēns lupus et dentibus īnfrendēns, Num tibi, inquit, parva mercēs vidētur, quod caput incolume ex lupī faucibus extrāxistī? 

Persequēbātur Pisciculum Delphīnus. Hunc ut vītāret, Pisciculus ad rūpem cōnfūgit. Quem ut captāret, Delphīnus tam violentō sequēbātur impetū, ut arēnīs illīderet et haerēns mortī succumberet. Quod cum vīdisset Pisciculus, sibi paululum cōnsōlātus est, moribundulus inquiēns, “Dulcior mihi profectō mea mors futūra est quod prius auctōrem meae mortis dēfūnctum prae oculīs vīderim.” 

Rūsticus, mortem suam exspectāns, cum relinquere fīliīs suīs dīvitiās nōn posset, animōs eōrum ad studium dīligentis agrōrum cultūrae et ad labōris assiduitātem excitāre voluit. Arcessit igitur eōs ad sē atque ita alloquitur: Meī fīliī, quōmodō rēs meae sē habeant, vidētis; quidquid autem per omnem vītam reservāvī, hōc in vīneā nostrā quaerere poteritis. Haec cum dīxisset, paulō post moritur senex. Fīliī, patrem in vīneā alicubi thēsaurum abscondisse arbitrantēs, arrēptīs ligōnibus ūniversum vīneae solum effodiunt. Thēsaurum quidem nūllum inveniunt; terram vērō fodiendō adeō fertilem reddidērunt, ut vītēs ūberrimum frūctum ferrent. 

Canis quīdam, trānāns fluvium, vorābundā fauce vehēbat carnem, splendente sōle, et (ut plērumque fit) umbra carnis lūcēbat in aquīs. Quam avidē captāns, quod in rictū ōris erat perdiderat. Quō īnfortūniō perculsus, hūc illūc vagōs circumtulit ocellōs et, tandem animum recipiēns, sīc ēlātrāvit; “Miserae dēerat cupiditātī modus! Satis superque esset nī dēsipuissem. Iam tōta spēs et rēs in fundō periērunt.” 

Agricolae Lyciī Lātōnam sitientem ab aquā prohibēbant atque etiam minās et convīcia addēbant. Dea īrā commōta improbōs agricolās mūtāvit in rānās. Neque tamen mūtātī convīciīs dēsistunt. Quamvīs sint sub aquā, sub aquā maledīcere tentant. 

Mūs Rūsticus, vidēns Urbānum Mūrem rūs deambulantem, invītat ad cēnam dēprōmitque omne penum, ut tantī hospitis expleat lautitiam. Urbānus Mūs rūris damnat inopiam urbisque cōpiam laudat, sēcumque in urbem dūcit Rūsticum. Quī, inter epulandum attonitus īnsolitīs clāmōribus, cum intellēxerat perīculum quotīdiānum esse, dīxit Urbānō Mūrī, “Tuae dapēs plūs fellis quam mellis habent. Mālō sēcūrus esse cum meā inopiā quam dīves esse cum tuā anxietāte.” 

Mūs gerēbat bellum cum rānā. Pūgna erat vehemēns et anceps. Mīlvus, hōc certāmine procul vīsō, approperat, dumque neuter sibi cavet prae studiō pugnandī, utrumque rapit et dīlaniat. 

Rūmor erat parturīre Montēs. Hominēs undique accurrunt et circumstant, mōnstrī quidpiam nōn sine pavōre expectantēs. Montēs tandem parturiunt; exit rīdiculus Mūs. 

Lupus canem vidēns bene sagīnātum, "Quanta est (inquit) fēlīcitās tua! Tū, ut vidēris, lautē vīvis, at egō fame ēnecor." Tum canis, "Licet (inquit) mēcum in urbem veniās et eādem fēlīcitāte fruāris." Lupus condiciōnem accēpit. Dum ūnā eunt, animadvertit lupus in collō canis attrītōs pilōs. "Quid hoc est?" inquit. "Num iugum sustinēs? Cervīx enim tua tōta est glābra." "Nihil est," canis respondit, "sed interdiū mē adligant, ut noctū sim vigilantior; atque haec sunt vestīgia collāris quod cervīcī circumdarī solet." Tum lupus, "Valē (inquit) amīce! Nihil moror fēlīcitātem servitūte ēmptam." 

In praesēpī faenī plēnō dēcumbēbat Canis. Venit Bōs ut comedat faenum, cum Canis, cōnfēstim sēsē ērigēns, tōta vōce ēlātrāvit. Cui Bōs: “Diī tē, cum istā tuā invidiā, perdant (inquit): nec enim faenō ipse vēsceris, nec mē vēscī sinēs.” 

Phyllis, ancilla quaedam, mulctrārium novī lactis plēnum Nōlam ferēbat. Dum iter facit, suās opēs ita numerābat. Certē, inquit, ubi lac vēndiderō, ōva complūra poterō emere. Nōnne ex ōvīs gignuntur pullī? ex pullīs argentum? Tum suem emere in animō est, quae brevī pōrculōs multōs mihi pariet. Inde erit mihi vacca; nec multō post vitulus fuscō colōre, oculīs pulcherrimīs. Quantā laetitiā vitulum, dum saltat in prātīs, aspiciam! Haec ubi dīxit, prae gaudiō saltāvit ipsa, quō subitō mōtū lac omne ūnā cum dīvitiārum spē effūsum est. 

Rūsticī arātrum haeret in profundō lutō. Mox prōstrātus, Herculem implōrat, cum statim vōx ā caelō audītur: “Inepte, flagellātō equōs et ipse tōtīs vīribus umerīsque annītere rotīs! Et deinde Herculem invocātō! Tunc enim tibi propitius Herculēs aderit.” 

Agitābat quīdam equum et asinum onustōs sarcinīs. Asinus onere pressus rogāvit equum ut aliquā oneris parte sē levāret. Sed ille precēs comitis repudiāvit. Paulō post asinus languōre cōnsūmptus in viā corruit et efflāvit animam. Agitātor igitur omnibus quās asinus portāverat sarcinīs atque īnsuper pelle eī dētractā equum onerāvit. Tum ille dēplōrāns fortūnam suam, "Quam stultē," inquit, "contempsī comitis precēs; nam sī illī obtemperāvissem, parvulum habērem onus, nunc gravissimum portō coāctus." 

Puer ēditiōre prātō ovēs pāscēbat atque, per iocum, lupum terque quaterque adesse clāmitāns, Agricolās undique exciēbat. Illī, saepius illūsī, dum auxilium implōrantī nōn subveniunt, fīunt ovēs praeda lupō. 

Senex quīdam ligna in silvā cecīderat, et, fasce in humerōs sublātō, domum redīre coepit. Cum fatīgātus esset et onere et itinere, dēposuit ligna et, senectūtis et inopiae miseriās sēcum reputāns, clārā vōce invocāvit Mortem, ut sē omnibus malīs līberāret. Mox adest Mors et interrogat, quid vellet. Tum senex perterritus: Prō! Hunc lignōrum fascem, quaesō, umerīs meīs impōnās. 

Vēnit ad Equum comedendum Leō. Carēns autem prae senectā vīribus, meditārī coepit artem, medicumque sē esse profitētur verborumque ambāgibus Equum morātur. Equus dolō dolum, artem oppōnit artī ; fingit sē dūdum in locō spīnōsō pupugisse pedem ōratque ut īnspiciēns sentem medicus ēdūcat. Pāret Leō, at Equus multā vī calcem Leōnī impingit, et sē continuō conicit in pedēs. Leō, vix tandem ad sē rediēns, ictū enim prope exanimātus fuerat; “Pretium (inquit) ferō ob stultitiam, et is iūre effugit. Dolum enim dolō ultus est.” 

Rānae aliquandō rēgem sibi ā Iove petīvisse dīcuntur. Quārum ille precibus exōrātus trabem ingentem in lacum dēiēcit. Rānae sonitū perterritae prīmum refūgēre, deinde vērō, trabem in aquā natantem cōnspicātae, magnō cum contemptū in eā cōnsēdērunt aliumque sibi novīs clāmōribus rēgem expetīvērunt. Tum Iūpiter, eārum stultitiam pūnītūrus, hydrum illīs mīsit, ā quō cum plūrimae captae perīrent, sērō eās stolidārum precum paenituit. 

Parturiēbat Sūs; pollicētur Lupus sē custōdem fore fētus. Respondet Puerpera Lupī obsequiō sē nōn egēre, ōratque, sī velit pius habērī, longius abeat; Lupī enim benevolentia cōnstābat nōn praesentiā, sed absentiā. 

Membra quondam dicēbant ventrī: Nōsne tē semper ministeriō nostrō alēmus, dum tū summō ōtiō frueris? Hōc nōn diūtius faciēmus. Dum igitur ventrī cibum subdūcunt, corpus dēbilitātum est; et membra sērō invidiae suae paenituit. 

Persecūtus ā canibus, Cervus ad stabulum bovium cōnfugiēbat et ibi tōtum corpus, praeterquam cornua, abscondēbat. Adībat stabulum Servus et ille, ōscitanter et negligenter hūc et illūc oculōs circumferēns, mox dēcessit. Fortūnae suae nimis applausit laetābundus Cervus et sēsē tūtissimum autumābat. Sed statim, ipsō Herō ingrediente locum, et rēbus cūriōsius perlūstrātīs, cornua Cervī dētexit et fūstibus cum vīcīnīs adoriēbātur. 

Cornīx sitiēns repperit in urnā nōn multum aquae. Sed urna erat profundior quam ut aqua ā cornīce contingī posset. Cōnātur effundere urnam, nec valet. Tum legit ex arēnā complūrēs lapillōs, quōs in urnam dēicit. Hōc modō aqua levātur et cornīx bibere potest. 

Columbae ōlim cum Mīlvō haud incruentum gerēbant bellum et, ut Mīlvum penitus expugnārent, dēlēgērunt sibi rēgem Accipitrem. Quī rēx factus, hostem agit, nōn rēgem. Nam, nōn sēgnius ac Mīlvus, Columbās rapit laniatque. Paenitēbat igitur Columbās inceptī, satius fuisse putantēs bella patī Mīlvī quam Accipitris subīre tyrannidem. 

Cum leō vēnātum īret, sociī eius erant canis et lupus. Leō, cum partēs praedae aequālēs factae essent, ita locūtus est: Prīmam partem capiō, quia rēx vester sum; secundam, quia fortis sum, mihi dabitis; tertiam quī tetigerit mē inimīcum sibi habēbit. Ita leō tōtam praedam sōlus abstulit. Haec fābula docet, quam perīculōsum sit societātēs cum potentiōribus inīre. 

Cattus, cum pistōris domum ingressus est, quam plūrimōs invēnit Mūrēs et, nunc ūnum nunc alterum dēvorandō, tam cautē patrīfamiliās prōvidēbat ut paucōs relinqueret. Mūrēs interim, cum ante oculōs habuissent diūturnam illōrum caedem, cōnsilium cēpērunt quō pactō Cattum vorābundum ēvītārent. Post variās disceptātionēs conclūdēbant tandem ut in locīs occultīs altissimīsque remanērent, nē dēscendendō in praedam Cattō venīrent. Cattus, hōc cōnsiliō intellēctō, sē mortuum fingēbat, cum ūnus ex Mūrium seniōribus ab altō exclāmāvit, “Euge, amīce! Nōn Cattō crēdendum est, nē mortuō quidem.” 

Rūsticus repertum in altiōrī nive Colubrum, frīgore prope ēnectum, domum tulit et ad focum adiēcit. Coluber ab ignī vīrēs vīrusque recipiēns et nōn amplius flammam ferēns, tōtum tugurium sībilando īnfēcit. Accurrit Rūsticus et, corrēptā sude, verbīs verberibusque cum eō iniūriam expostulat: “Num haec est quam retulit grātia, ēripiendō vītam illī cui vītam dēbuit?” 

Dum Vulpis prōlēs forīs excurrēbant, ab Aquilā comprehēnsae Mātris fidem implōrābant. Accurrit Vulpēs Aquilamque rogat ut captīvam prōlem dīmittat. Aquila, nacta praedam, ad pullōs subvolat. Vulpēs, corrēptā face, quasi nīdum incendiō absūmptūra esset, īnsequitur. Trepidāns Aquila: “Parce (inquit) mihi parvīsque līberīs, et tuum quidquid habeō reddiderō.” 

Leōnem aegrōtantem vīsēbant animālia. Vulpēs sōlummodo distulit officium. Ad hanc Leō lēgātum mittit, indicāns grātissimam rem aegrōtō fore eius ūnīus praesentiam. Respondet Vulpēs optāre sē ut Leō convalēscat ; cēterum sē minimē vīsūram, terrērī enim vestīgiīs quae indicābant multum quidem animālium introisse, sed exiisse nūllum. 

Dēmosthenēs, clārus ille ōrātor, cum aliquandō in causā capitālī quendam dēfenderet atque iūdicēs vidēret parum attentōs, "Paulisper," inquit, "aurēs mihi praebēte rem narrātūrō novam atque audītū iucundam." Ad quae verba cum illī iam aurēs adrēxissent, "Adulēscēns," inquit "quīdam asinum condūxerat, quō Athēnīs Megaram veherētur. Mediā ferē viā cum aestus merīdiānus ingravēsceret neque arborēs aut tēcta umbram praebērent, asinum ille sustinuit et dēpositīs clītellīs ita in eīs cōnsēdit ut animālis umbrā obtegerētur. Id vērō agāsō vetābat, asinum clāmāns locātum esse, nōn umbram asinī. Alter ē contrāriō contendēbat, quoniam umbra sēparārī nōn posset ab asinō necessāriō eam ūnā cum asinō esse locātam. Atque ea rixa adeō inter eōs exārsit ut etiam pugnīs certārent. Tandem in iūs ambulant." Hāctenus ēnarrātā historiolā, ubi iūdicēs dīligenter vīdit auscultantēs, repente Dēmosthenēs ē suggestū dēscendit. Tum revocātus ā iūdicibus rogātusque ut reliquam fābulam pergeret ēnarrāre, "Quid!" inquit, "dē asinī umbrā libet audīre, causam hominis dē vītā perīclītantis nōn audiētis?" 

Rāna, palūdibus valedīcēns, novō vīvendī genere acquisītō, in silvam glōriābunda sēsē tulit et, bēstiārum corōnīs circumstīpāta, medicīnae artem pūblicē profitēbātur, et in herbīs, quae ad corpora cūranda pertinent, nōbiliōrem sē vel Galēnō vel Hippocrāte esse clāmitābat. Crēdula bēstiārum gēns fidem facile adhibēbat, Vulpe sōlummodo exceptā, quae sīc glōriantī irrīdēbat: “Īnsulsum vagumque animal! Quid tam vāna blatterās? Quid artem nōbilem prae tē fers, quam minimē callēs? Līvida pallidaque illa tua lābra respice! Quīn domī abī et teipsum cūra, medice! Deinde ad nōs redeās, meliōra forsan dē tē spēratūrōs.” Nihil respondente Rānā sed tacitīs sēcum gemente suspīriīs, tōta bēstiārum cachinnīs resonābat silva. 

Asinus et equus ōlim in itinere comitēs erant; asinus onus gravissimum portāvit; itaque cum onus molestum esset, equum verbīs trīstissimīs ōrāvit, ut partem oneris portāret. Sed ōrandō nihil impetrāvit; nam equus superbus auxilium recūsāvit. Tandem asinus ita dēbilitātus erat, ut animam efflāret. Equus autem multātus est. Nam dominus equum nōn sōlum omnī onere sed etiam pelle asinī onerāvit. Frūstrā tum equus optāvit, ut onere līberārētur. Dominus autem stultitiam equī ita castīgāvit: Maius onus nōn portārēs, nisī recūsāvissēs partem oneris portāre; itaque iūre multāris. 

Gēns Rānārum supplicābat sibi rēgem darī. Iūpiter dēiēcit trabem, cuius mōlēs cum ingentī fragōre quassābat fluvium. Territae, silēbant Rānae. Mox rēgem venerantur et tandem accēdunt propius; omnī metū abiectō, iners rēx lūsuī et contemptuī est. Lacessunt igitur Iovem rūrsus, ōrantēs rēgem sibi darī quī strēnuus sit. Iūpiter dat Cicōniam, quae, perambulāns palūdem, quidquid Rānārum obviam fit, vorābat. Dē cuius tyrannide questae sunt, sed frūstrā. Nam Iūpiter nōn audit; dēcrēvit enim ut, quae rēgem clēmentem sunt dēprecatae, iam ferant inclēmentem. 

Corvus alicunde cāseum rapuerat, et cum illō in altam arborem subvolārat. Vulpēcula, illum cāseum appetēns, corvum blandīs verbīs adoritur; cumque prīmum fōrmam eius pennārumque nitōrem laudāsset, Pol, inquit, tē avium rēgem esse dīcerem, sī cantus pulchritūdinī tuae respondēret. Tum ille, laudibus vulpis īnflātus, etiam cantū sē valēre dēmōnstrāre voluit. Ita vērō ē rōstrō apertō cāseus dēlāpsus est, quem vulpēs arrēptum dēvorāvit. 

Leō, longaevae senectūtis labōrāns vitiō et vīribus dēprīvātus, odiō et contemptuī fuit omnium ferārum. In quārum numerō Asinus (omnium animantium vīlissimus) appārēbat, et Leōnī imbellī calce minitātus est. Quod cum vīdisset Leō, suspīrāns inquit iūstum fuisse ut tandem iniūriās suās ferae ulcīscerentur, et ut iam odiō habērētur, quī ōlim omnibus metum intulisset. 

Mūs ā Rūsticō in cāricārum acervō dēprehēnsus, tam ācrī morsū eius digitōs vulnerāvit, ut ille eum dīmitteret, dīcēns: Nihil, mehercule, tam pusillum est, quod dē salūte dēspērāre dēbeat, modō sē dēfendere et vim dēpulsāre velit. 

Canī, saepius hominēs mordentī, illigāvit Dominus nōlam, scīlicet ut sibi quisque cavēret. Canis, ratus virtūtī suae tribūtum hoc decus esse, populārēs omnēs dēspicit. Accēdit tandem ad hunc Canem aliquis, iam aetāte et auctōritāte gravis, monēns eum nē erret. “Nam ista nola (inquit) data est tibi in dēdecus, nōn in decus.” 

Agricola anguem reperit, frīgore paene exstīnctum. Misericordiā mōtus, eum fōvit sinū et subter ālās recondidit. Mox anguis recreātus vīrēs recēpit, et agricolae, prō beneficiō, lētāle vulnus īnflīxit. 

Catta quaedam dēlicium erat fōrmōsī cuiusdam Adolēscentis Veneremque ōrāvit ut in fēminam mūtāret. Dea, miserta cupiditātis Adolēscentulī, convertit Cattam in puellam. Quam, cum longē speciōsa esset, Amātor domum abdūxit. Venus, experīrī cupiēns sī, mūtātā faciē, mūtāsset et mōrēs, in medium cōnstituit mūrem. Quem cum illa aspēxit, oblīta fōrmae, mūrem ut caperet persecūta est. Quā super rē indignāta, Venus dēnuō eam in priōrem Cattae fōrmam mūtāvit. 

In conventū quōdam bēstiārum tam bellē saltāverat sīmius, ut cūnctīs prope suffrāgiīs rēx crēarētur. Vulpēs, cum vānum eius ingenium perspiceret, dīxit sīmiō: Postquam rēgnum tibi obtigit, nōn cēlābō tē quod scīre magnopere tuā interest. Quid id est? sīmius interrogat. Thēsaurus, respondet illa, mihi ā patre indicātus est, dēfossus in sōlitūdine, quī iūre rēgnī ad tē iam pertinēre vidētur. Eāmus igitur, inquit sīmius, ut tollāmus. Cavē tū, monet vulpēs; nam equidem saepe audīvī, perīculō eam rem nōn carēre. Nihil, inquit sīmius, perīculī est; an tū, obsecrō, timēs? Eāmus igitur, inquit vulpēs, sī placet. Postquam per silvās diū circumdūxit sīmium, tandem dūcit ad laqueōs sub fruticibus absconditōs, atque ibi dicit thēsaurum dēfossum esse. Sīmius fēstīnanter terram rādēns capitur. Tum miserē clāmāvit: Auxiliō venī, amīce! At vulpēs, convocātīs bēstiīs omnibus: Iam intellegētis, inquit, quantō magis cōnsiliō rēgī et temperantiā opus sit, quam arte saltandī. 

Aegrōtus lēctō dēcumbēbat Mīlvus, iam fermē moriēns. Mātrem ōrat precātum īre deōs, multa prōmittēns, sī redīre ad salūtem licēret. Māter autem respondēbat nīl opis spērandum ā diīs, quōrum sacra et ārās rapīnīs totiēs violāsset. 

Asinus, pelle leōnis indūtus, territābat hominēs et bēstiās, tanquam leō esset. Sed forte, dum sē celerius movet, aurēs ēminēbant: unde agnitus, in pistrīnum abductus est, ubi poenās petulantiae dedit. 

Tubicen quīdam in bellō captīvus dētinēbātur. Quī Hostēs supplicābundus ōrābat ut nōn sē interficerent, quandōquidem tōtum inermis esset et nūllum eōrum vulnerāsset. Cui sīc Hostēs; “Quia tū sīs inermis et pugnandī excors, ideō moriēre, quī tubae cantū inimīcōs nostrōs ad pugnam concitāveris.” 

In cornū taurī culex sedēns, "Sī tibi," inquit, "mōle meā molestus sum, prōtinus āvolābō," at ille, "tē," inquit, "prōrsus nōn sēnseram." 

Accēdēbat silvam Rūsticus et rogābat Arborēs ut sibi lignum concēderent, ex quō ānsam secūris fabricāret. Concēdēbant lignum illī Arborēs, quod ad domum dēportābat. Quō mox ad secūrim adaptātō, ad silvam redībat et omnēs Arborēs ad ūnum dētruncābat. 

Senex in silvā ligna cecīderat, iīsque sublātīs domum redīre coepit. Cum aliquantum viae prōgressus esset, onere et viā dēfatīgātus, fascem dēposuit, et sēcum aetātis et inopiae mala contemplātus, Mortem clārā vōce invocat quae ipsum ab omnibus hīs malīs līberet. Tum Mors, senis precibus audītīs, subitō adstitit, et quid vellet percontātur. At Senex, quem iam vōtōrum suōrum paenitēbat, Nihil, inquit, sed requirō, quī onus paululum allevet, dum egō rūrsus subeō. 

Anus quaedam domī habēbat complūrēs Ancillās, quās quotīdiē, antequam lūcēsceret, ad Gallī gallīnāceī, quem domī alēbat, cantum excitābat ad opus. Ancillae tandem, quotīdiānī negōtiī commōtae taediō, Gallum obtruncant, spērantēs iam, necātō illō, sēsē in mediōs dormītūrās diēs. Sed haec spēs miserās frūstrāta est. Hera enim, ut interēmptum Gallum rescīvit, Ancillās intempestā nocte surgere deinceps iubet. 

Vulpēs, quae nunquam leōnem vīderat, cum ei forte occurrisset leō, ita est perterrita, ut paene morerētur formīdine. Eundem cōnspicāta iterum, timuit quidem, sed nēquāquam ut anteā. Tertiō illī obviam facta, ausa est etiam propius accēdere, eumque alloquī. 

Anus quaedam Ānserem alēbat, quī illī quotīdiē ōvum aureum exclūdēbat. Anus avārissima, exīstimāns Ānserem habuisse in vīsceribus fodīnam auream, cupiditāte commōta, Ānserem cōnfēstim interfēcit et, cum vīscera perscrūtābātur et ūnicum tantum ōvum dēprehenderat, spē sublactātā inānī, exclāmābat, “Ō mē īnfēlicem, tantae crūdēlitātis cōnsciam, quae, nōn modicō contenta lucrō, iam omnia perdiderim.” 

Leō Silvānī cuiusdam Fīliam perditē amāvit et Patrem Virginis sollicitābat ut illī Virgō in mātrimōnium darētur. Respondēbat Silvānus Fīliam esse tenellam et dēlicātulam Virginem et nunquam hāmātos eius unguēs dentēsque passūram. Passus est igitur Leō dentēs et unguēs ēvellī ut Virgine fruerētur. Quod cum vīdisset Pater, fūstibus illī involābat et longius imbellem abigēbat. 

Pāvō graviter conquerēbātur apud Iūnōnem, dominam suam, quod vōcis suāvitās sibi negāta esset dum luscinia, avis tam parum decōra, cantū excellat. Cui Iūnō, Et meritō, inquit; nōn enim omnia bona in ūnum cōnferrī oportuit. 

Ab Apiculīs irrītātus et leviter ictus, Ursus indignābundus in tōtum alveāre tōtīs vīribus irruēbat. Ad quam violentam concussiōnem, Apēs omnēs, velut agmine factō, in faciem Ursī involābant. Quārum ācriter cruciātus aculeīs Ursus: “Quantō (inquit) satius mihi fuisset ūnīus Apiculae tulisse patienter aculeum, quam tam temerē tōtum exāmen irrītāsse!” 

Mīlvus, laqueīs irrētītus, mūsculum exōrāvit: Mē līberā hīs plagīs. Quod mūsculus facile fēcit. Mīlvus, līberātus, mūrem dēvorāvit. Quam grātiam malī prō beneficiīs reddere solent! 

Sōl et Aquilō certābant uter sit fortior. Conventum est experīrī vīrēs in Viātōrem, ut palmam ferat quī excusserit Viātōris manticam. Boreās horrisonō turbine Viātōrem aggreditur. At ille nōn dēsistit, amictum gradiendō duplicāns. Assūmit vīrēs Sōl quī, nimbō paulātim ēvictō, tōtōs ēmōlītur radiōs. Incipit Viātor aestuāre, sūdāre, anhēlāre. Tandem prōgredī nequiēns, sub frondōsō nemore, obiectā manticā, resēdit et ita Sōlī victōria contingēbat. 

Cancer dicēbat fīliō: Mī fīlī, nē sīc oblīquīs semper gressibus incēde, sed rēctā viā perge. Cui ille, Mī pater, respondit, libenter tuīs praeceptīs obsequar, sī tē prius idem facientem vīderō. 

Leō, aestū cursūque dēfessus, in umbrā quiēscēbat. Mūrium autem grege tergum eius percurrente, expergēfactus ūnum ē multīs comprehendit. Supplicat misellus, clāmitāns indignum sē esse cui īrāscātur. Leō, reputāns nihil laudis esse in nece tantillae bēstiolae, captīvum dimittit. Nōn multō post, Leō, dum per segetēs currit, incidit in plagās; rūgīre licet, exīre nōn licet. Rūgientem Leōnem Mūs audit, vōcem agnōscit, rēpit in cunīculōs, et quaesītōs laqueōrum nōdōs invenit corrōditque. Quō factō, Leō ē plagīs ēvādit. 

Cervus contemplābātur imāginem suam in rīvulō. Laudābat cornua rāmōsa, sed crūrum nimiam gracilitātem vituperābat. Subitō prope canēs tollunt lātrātum. Trepidat cervus et citō fugit. Fugientī īnstant canēs; sed facile eum crūra gracilia auferunt. Currit in silvam. At nunc rāmōsa cornua cervum ubīque impediunt, moxque canēs dentibus eum dīlacerant. Tum moribundus errōrem suum intellēxit. Vituperāvī, inquit, crūra vēlōcia, cornua, quae mē perdidērunt, laudāvī. 

Vulpēs et Caper sitibundī in quendam puteum dēscendēbant. In quō cum perbibissent, Vulpēs dīxit circumspicientī reditum Caprō, “Bonō animō estō, Caper! Excōgitāvī etenim quō pactō uterque reducēs sīmus.” Obtemperāvit cōnsiliō Caper, et Vulpēs, ex puteō prōsiliēns, prae gaudiō in margine cursitābat. Cēterum, cum ab Hircō ut foedifraga incūsārētur, respondit, “Enimvērō, Hirce, sī tantum tibi sēnsūs esset in mente, quantum est saetārum in mentō, nōn prius in puteum dēscendissēs, quam dē reditū explōrāvissēs.” 

Cambricus ōlim, ācer vēnātor, fidēlem habēbat canem, nōmine Gelertum. Dum ipse in silvīs abest, canem saepe relinquēbat parvī fīlī custōdem. Aliquandō mōre suō Gelertus dominum reducem cum laetō clāmōre salūtābat. At subitō dominus pectus eius et dentēs sanguine cruentōs notat; perterritus cūnās parvī fīlī petit. Ēheu! puerum nōn videt sed undique cruōrem, foedī certāminis indicium. Statim caecō furōre canem, malī auctōrem, iaculō trānsfīgit. Gelertus cum gemitū exspīrat. Simul dominus in recessū aedium īnfantem videt salvum atque incolumem. Sed haud procul ab eō locō iacēbat ingēns lupus. Fidēlis enim custōs vītam īnfantis ita servāverat. 

Testūdō, cum pedēs eius Lepus dērīdēbat, subrīdēns dīxit, “Sī perīculum in cursū fēceris, quis sit vēlōcior liquidō cognōscēs.”Ēlēgērunt igitur Vulpem, quae ambōbus et locum et terminum cursūs cōnstitueret. Testūdō, omnī sēgnitiē remōtā, iter arripiēns, haud quiēvit dōnec ad terminum pervēnerat. Lepus vērō, pedibus fīdēns, postquam paululum quiēvit, somnō excitātus, quantum pedēs valuērunt ad terminum cucurrit ubi, cum Testūdinem quiēscentem reperit, sē fatētur ā Testūdine superātum. 

Racēmum dēpendentem frūstrā cōnāta est Vulpēcula iteratīs saltibus attingere. Sed tandem cōnātibus cassīs omnīnō dēfatīgāta, indignābunda recessit, inquiēns, “Apage acerbās et immātūrās istās ūvās, quae sānē tam sordidae sunt ut nē quidem humī iacentēs attollerem, sī mihi grātīs offerrentur.” 

In prātō quondam rāna bovem cōnspēxit. Tācta invidiā tantae magnitūdinis, rūgōsam īnflāvit pellem, et fīliōs suōs interrogāvit, utrum lātior quam bōs esset. Illī negāvērunt. Rūrsus intendit cutem maiōre nīsū et similī modō quaesīvit, uter maior esset. Illī respondērunt bovem esse maiōrem. Tum, dum rāna vult validius sēsē īnflāre, ruptō iacuit corpore. 

Validiōre ventō effrācta Quercus hūc illūc in amnem praecipitāta fluitat et, rāmīs suīs in Arundine forte fīxīs, haeret mīrāturque Arundinem in tantō turbine stāre incolumem. Arundō respondet cēdendō et dēclīnandō sē esse tūtam; inclīnāre sē etenim ad Boream, ad Notum, ad Eurum, dēnique ad omnem flātum; nec mīrum esse sī Quercus exciderit, quae nōn cēdere, sed resistere mōlīta est. 

Bellum gerēbant volucrēs cum quadrupedibus, et fortūna bellī erat diū anceps, modō hīs, modō illīs victōriam reportantibus. Vespertīliō, quī sēcūritātem fidēī antepōnēbat, ad eās, quae superāverant, sē cōnferēbat; inter avēs avem sē esse profitēbātur, inter quadrupedēs mūrem. Cum pācem fēcissent avēs et quadrupedēs, fraus utrīque generī appāruit; damnātus igitur ab utrīsque refūgit, atque ex eō tempore noctū tantummodō ēvolābat. 

Mollis et lascīva Vitula, cum Bovem agricolae aculeō agitātum et arantem cerneret, contempsit. Sed, cum immolātiōnis diēs affuit, Bōs, ā iugō līberātus, per pāscua vagābātur. Vitula vērō, ut immolārētur, retenta est. Quod cum Bōs cōnspicātur, subrīdēns ait, “Heus Vitula, ideō nōn labōrābās: ut immolārēris!” 

Iuppiter, cum avibus rēgem datūrus esset, diem cōnstituit, quā convenīrent ad ipsum. Tum grāculus, suae sibi dēformitātis cōnscius, pennās, quae aliīs avibus exciderant, sustulit iīsque ōrnātus prōcessit. Cēterae autem avēs suās quaeque pennās impudentī illī ēripuērunt atque dērīsum rōstrīs fugāvērunt. 

Lupus, Ovis pelle indūtus, Ovium sē immiscuit gregī, quotīdiēque aliquam ex eīs occīdēbat. Quod cum Pāstōr animadvertisset, illum in altissimā arbore suspendit. Interrogantibus autem cēterīs Pāstōribus cūr Ovem suspendīsset, respondēbat, “Pellis quidem est Ovis, opera autem erant Lupī.” 

Testūdō aquilam magnopere ōrābat, ut volāre sēsē docēret. "Rem petis," inquit aquila, "nātūrae tuae contrāriam: nam quōmodō poteris volāre, cum ālās nōn habeās?" Testūdō autem nihilōminus aquilam obsecrābat ut sē volucrem facere vellet. Itaque eam ungulīs arrēptam aquila sustulit in sublīme, ibique dēmīsit, ut per āera ferrētur. Sed cum in rūpēs dēcidisset comminūta interiit. 

Vulpēcula ad cēnam invītāvit Cicōniam, obsōniumque in mēnsam effundit et, cum liquidum esset, linguā lingēbat, quod Cicōnia frūstrā rōstrō tentāvit. Abit ēlūsa Avis, pudet pigetque iniūriae. Paucīs diēbus interlāpsīs, invītat ad cēnam Vulpēculam. Vitreum vās situm erat, obsōniī plēnum. Quod cum esset artī gutturis, Vulpēculae licuit obsōnium vidēre, gustāre nōn licuit. Cicōnia enim rōstrō facile exhausit. 

Pāvō cōram grue pennās suās explicāns, Quanta est, inquit, fōrmōsitās mea et tua dēfōrmitās! At grūs ēvolāns, Et quanta est, inquit, levitās mea et tua tarditās! 

Contrahēbant inter sē amīcitiās Cattus et Vulpēs. Cui Vulpēs astūtiārum suārum grandem recēnsēbat numerum. Cattus replicuit, “Ast egō ūnō tantum cōnsiliō et, quod nātūra ad meipsum praeservandum suggessit, contentus sum.” Inter haec, odōram canum vim appropinquantium audiunt. Cattus cōnfēstim altissimōs arboris scandēbat rāmōs et sēcūre dēspectāns sedēbat. Vulpēs autem et hīc et illīc trepidē currēbat et, nūllā aufugiendī spē relictā, nūllā ūspiam latebrā inventā, ā canibus apprehēnsa lacerātur. 

Duo amīcī ūnā faciunt iter. Occurrit in itinere ursus. Alter arborem cōnscendit et perīculum ēvītat; alter, cum meminisset, illam bēstiam cadāvera nōn attingere, humī sēsē prōsternit animamque continet, sē mortuum esse simulāns. Accēdit ursus, contrectat iacentem, ōs suum ad hominis ōs aurēsque admovet, cadāver esse ratus, discēdit. Posteā cum socius quaereret, quidnam eī ursus dīxisset in aurem, respondit, Monuit, nē cōnfīderem amīcō, cuius fidem adversō tempore nōn essem expertus. 

Hirundō, cum līnum coeptum esset serī, suādēbat aliīs Aviculīs impedīre sēmentem, dictitāns omnibus fierī īnsidiās. Irrīdēbant illae garrulamque vocābant. Surgente līnō, rūrsum monēbat ēvellere sata; irrīdēbant iterum. Mātūrēscente līnō, hortābātur populārī segetem et, cum nē tunc quidem cōnsulentem audīrent, Hirundō cum homine foedus init cohabitatque cum eō. Cēterīs Avibus ē līnō rētia fīunt et laqueī. 

Fabrō pauperī, quī pontem trānsībat, secūris dēlāpsa est in fluvium profundum. Tum ille, inops cōnsiliī, in rīpā sedēns, miserē lāmentārī coepit et clāmāre: Deus fluviī! Miserēre meī! Deus ēmersit et interrogāvit, cūr lāmentārētur. Ēheu, inquit, secūris mea dēlāpsa est in aquam tuam. Immersit deus et retulit secūrim, nōn eam tamen, quam āmīserat faber, sed auream et, num haec esset, quam āmīsisset, interrogāvit. Nōn est, respondet vir probus cum suspīriō. Deus iterum mersit et aliam extulit eamque argenteam. Hanc quoque faber negāvit suam esse. Tertium deus vēram secūrim attulit. Haec est, exclāmāvit faber, grātiās tibi agō, deus benigne! Hāc probitāte dēlectātus deus omnēs illī secūrēs dōnāvit. Faber laetus ad suōs rediit. Vix rem vīcīnus audīverat, cum ad eundem pontem cum sēcūrī fēstīnāvit. Suā sponte facit, ut secūris in aquam dēcideret. Appāret deus. Ēheu, inquit ille, secūrim meam perdidī! Adfert deus trēs secūrēs, auream, argenteam, ferream. Ēlige ipse tuam, inquit. Tum ille aurī cupidus: Haec, inquit, mea est, et auream est arrēptūrus. Sed iam deus secūrēs omnēs in fluvium rēiiciēns: Apage, inquit, homō avāre et mendāx! Nē tuam quidem secūrim recipiēs. Tum ille domum rediit, neque narrāvit cuiquam, ubi secūrim āmīsisset. 

Nūtrīx minātur Puerum plōrantem: nī taceat, sē Lupō illum trāditūram. Lupus praeteriēns id forte audit et spē praedae manet ad forēs. Puer tandem, obrēpente somnō, silēscit. Regreditur Lupus in silvās, ieiūnus et inānis. Lupa obviam illī habēns scīscitātur ubi sit praeda. Cui gemebundus Lupus: “Verba (inquit) mihi data sunt. Puerum plōrantem abiicere Nūtrīx minābātur, sed fefellit.” 

Mulier quaedam habēbat gallīnam, quae eī quotīdiē ōvum pariēbat aureum. Hinc suspicārī coepit illam aurī māssam intus cēlāre, et gallīnam occīdit. Sed nihil in eā reperit, nisī quod in aliīs gallīnīs reperīrī solet. 

Gallus aliquandō cum Asinō pāscēbātur, Leōne autem aggressō Asinum, Gallus exclāmāvit, et Leō, quī Gallī vōcem timet, fugere incipit. Asinus, ratus propter sē fugere, aggressus est Leōnem; ut vērō procul ā galliciniō persecūtus est, conversus Leō Asinum dēvorāvit, quī moriēns clāmābat, “Iūsta passus sum; ex pugnācibus enim nōn nātus parentibus, quamobrem in aciem irruī?” 

Mūrēs aliquandō habuērunt cōnsilium, quōmodō a fēle cavērent. Multīs aliīs prōpositīs, omnibus placuit, ut eī tintinnābulum annecterētur: sīc enim ipsōs, sonitū admonitōs, eam fugere posse. Sed cum iam inter mūrēs quaererētur, quī fēlī tintinnābulum annecteret, nēmō repertus est. 

Saginātō Canī occurrit Lupus macilentus, mīrātus quōmodō ille, quī intrā pariētēs prīvātōs clauderētur, tam pinguis ēvāderet, et ipse tam macilentus foret, quī tot nemora, collēs, et pāscua dē iūre suō possideret, ex quibus vīctum sibi comparāret. Respondit Canis sē indulgentissimum habuisse herum, quī cibōs illī quotīdiē dē mēnsa sua porrigēbat. Attonitus stetit paulisper Lupus sed, propius cicātrīcēs et collum saucium perspiciēns, percontātus est unde haec crūditās acciderit. Respondit Canis haec tantummodō esse catēnae indicia, quā interdum perstringēbātur. Cui Lupus: “Nē! Tuae nōn invideō fortūnae, nec meae paeniteō. Mālim enim, ieiūnus et impāstus, praesentī fruī lībertāte, quam satur catēnīs perstringī et fūstibus contundī.” 

Lupus et agnus sitientēs ad eundem rīvum vēnerant. Superior lupus, longē īnferior agnus stābat. Tunc improbus latrō, iūrgī causam quaerēns, "Cūr (inquit) bibentī mihi turbulentam reddidistī aquam?" Agnus timēns, "Quō modō possum? (inquit) Ā tē enim aqua ad mē dēcurrit." Ille vēritāte reī repulsus: "Huius annī initiō mihi maledīxistī." "Tum (inquit agnus) equidem nātus nōndum eram." "Hercle etiam (respondet lupus) pater tuus contumēliōsē quondam dīxit dē aviā meā." Atque ita agnum dīlaniat. 

Amīcī duo, factō foedere, iter inceptantēs, Ursō obviam dabant. Alter ex Amīcīs trepidus arborem cōnscendit. Alter autem, cōnstrātus humī, sē mortuum simulābat et spīritum tōtum compressit. Accēdēns Ursus, ad faciem ōs admovēns et mortuum crēdēns, abībat, intāctum relinquēns. Tandem dēscendēbat ex arbore Amīcus et, Socium accēdēns, percontātus est quid illī susurrāverat Ursus. Cui ille respondit, “Monēbat mē Ursus, ut dē falsīs et perfidīs Amīcīs in posterum cavērem.” 

Rānae lībertāte suā nōn contentae erant. Itaque ā Iove clāmōre magnō rēgem postulāvērunt. Tandem Iuppiter trabem ingentem in palūdem praecipitāvit, ut rēgem habērent. Initiō rānae timōre territae sub aquā iacēbant; deinde ūna trabī appropinquat et rēgis nātūram explōrat. Tum omnēs nihil timentēs appārent. Cum trabs rānās nōn terrēret, potentiōrem rēgem optāvērunt. Rūrsus deus voluntātī obtemperāvit et "Rēgem potentiōrem (inquit) habēbitis, ut superbiam vestram coerceat. Sed sī displicēbit, auxilium nōn praebēbō." Itaque rēgnum hydrae mandāvit; hydra autem statim imperium crūdēlissimum inter rānās exercuit et multās necāvit. Mox rānae dolēbant, quod tam stultae fuerant et frūstrā auxilium ōrāvērunt. Nam Iuppiter: "Quod rēx bonus ac mītis," inquit, "superbiae vestrae displicēbat, nunc malō ac crūdēlī pārēre dēbētis." 

Quattuor fuēre Taurī quī, inter sē invicem societāte initā, foedus faciēbant commūnem ipsōrum esse salūtem et commūne perīculum. Hoc observāvit ēsuriēns et indignābundus Leō, quī quamvīs grandī premerētur fame, coniūnctōs tamen aggredī nōn ausus est. Hoc ergō cōnsilium cēpit: prīmum verbīs fallācibus ūnum ab alterō sēgregāvit, deinde sēgregātōs facile laniāvit. 

Tubicen ab hostibus captus, Nē mē, inquit, interficite; nam inermis sum, neque quidquam habeō praeter hanc tubam. At hostēs, Propter hōc ipsum, inquiunt, tē interimēmus; quod, cum ipse pugnandī sīs imperītus, aliōs ad pugnam incitāre solēs. 

Herināceī, hiemem adventāre praesentientēs, blandē Vīperās rogāvērunt ut in propriā illārum cavernā adversus vim frīgoris locum sibi concēderent. Quod cum illae fēcissent, Herināceī, hūc atque illūc sē prōvolventēs, spīnārum acūmine Vīperās pungēbant et vehementī dolōre torquēbant. Illae, male sēcum āctum videntēs, blandīs verbīs ōrābant Herināceōs ut exīrent, quandōquidem tam multīs locus esset angustus nimis. Cui Herināceī: “Exeant (inquiunt) quī hīc manēre nōn possunt.” Quārē Vīperae, sentientēs ibi locum nōn esse, cessērunt hospitiō. 

Canis vēnāticus, quī quondam vēlōcitāte cēterīs praecelluit et magnō erat ōlim ūsuī et ēmolumentō Herō, iam longaevus et imbellis, fortuītō cervum persequēbātur et apprehēnsum (dentibus prīvātus) mox dēmīsit. Quem īrātus Herus verbīs et verberibus increpābat. Cui Canis: “Ō dūre et sevēre mihi Magister, quī multifāria mea merita tam male pēnsitāveris!” 

Asinus equum beātum praedīcābat, quī tam cōpiōsē pāscerētur, cum sibi post molestissimōs labōrēs nē paleae quidem satis praebērētur. Forte autem bellō exortō, equus in proelium agitur, et circumventus ab hostibus, post incrēdibiles labōrēs tandem, multīs vulneribus cōnfossus, collābitur. Haec omnia asinus cōnspicātus, Ō mē stolidum, inquit, quī beātitūdinem ex praesentis temporis fortūnā aestimāverim! 

Satyrus Viātōrem, nive obrutum atque algōre ēnectum, misertus dūcit in antrum suum. Refocillantem manūs anhēlitū ōris percontātur causam; “Ut calefiant,” inquit. Posteā, cum accumberent, sufflat Viātor in polentam. Quod cūr ita faceret interrogātus “Ut frīgēscat,” inquit. Tunc continuō Satyrus Viātōrem ēiiciēns: “Nōlō (inquit) in meō ut sīs antrō, cui tam dīversum est ōs.” 

Mulier vidua, quae texendō vītam sustentābat, solēbat ancillās suās dē nocte excitāre ad opus, cum prīmum gallī cantum audīvisset. At illae, diūturnō labōre fatīgātae, statuērunt gallum interficere. Quō factō, dēteriōre conditiōne quam prius esse coepērunt. Nam domina, dē hōrā noctis incerta, nunc famulās saepe iam prīmā nocte excitābat. 

Vespertīliō dēlāpsus in terram comprehēnsus fuit ā fēle. Petiit ille suppliciter, vītam ut sibi concēderet. Sed fēlēs hōc sē facere posse negābat, cum esset capitālis hostis omnium avium. Tum vespertīliō, sē nōn avem, sed mūrem esse, dīxit. Itaque dīmissus est. Paulō post captus ab aliā fēle, similiter petiit, ut sibi miserō vītam condōnāret. Id fēlēs sibi factū perdifficile esse ait, quae cum omnibus mūribus bellum gereret. Vespertīliō autem, sē mūrem nēquāquam esse, affirmāvit, sed volucrem. Sīc iterum perīculum ēvāsit et nōmine mūtātō bis servātus est. 

Leō, laqueō captus, cum ita sē irrētītum vidēret ut nūllīs vīribus sēsē explicāre posset, Mūrem rogāvit, ut, abrōsō laqueō, eum līberāret, prōmittēns tantī beneficiī sē nōn futūrum immemorem. Quod cum Mūs prōmptē fēcisset, Leōnem rogāvit ut fīliam eius sibi trāderet in uxōrem. Nec abnuit Leō ut benefactōrī suō rem grātam faceret. Nova autem nūpta, ad virum veniēns, cum eum nōn vidēret, cāsu illum pede pressit et contrīvit. 

Duo viātōrēs asinum in sōlitūdine errantem cōnspicātī sunt. Accurrunt laetī et capiunt. Mox autem oritur contentiō, uter eum domum abdūceret. Uterque asinum sibi vindicāvit, quia eum prior cōnspēxisset. Dum illī dē eā rē ācriter rixantur, asinus aufūgit ac neuter lucrum fēcit. 

Lupus, osse in gutture retentō, cum multum cruciārētur, Gruī pretium obtulit, sī illud ē gutture extraheret. Grūs autem, cum ōs ē gutture Lupī extrāxerat, pretium sibi prōmissum postulat. Cui Lupus, subrīdēns simulque dentēs acuēns, dīxit, “Satis pretiī tibi esse dēbet quod ex meō ōre caput sine capitis iactūrā ēdūxeris.” 

Mūrēs aliquandō cōnsultābant, quōmodō sē ā fēle tuērī possent. Multa prōpōnēbantur ā singulīs mūribus, sed nihil placēbat. Postrēmō ūnus dīxit: Tintinnābulum fēlī annectendum est; tum statim audiēmus, cum veniet, facileque effugiēmus. Omnēs mūrēs laetī praedicant prūdentem cōnsiliī auctōrem. Iam tū, inquiunt, annecte tintinnābulum. Egō vērō, respondet ille, cōnsilium dedī, alius operam sūmat. Irritum cōnsilium fuit, quoniam quī fēlī annecteret tintinnābulum, nōn reperiēbātur. 

Agitābat Coriārius quīdam ūnā Equum et Asinum onustum. Sed in viā fatīscēns, Asinus rogābat Equum ut sibi succurreret et velit portiunculam oneris tantī tolerāre. Recūsābat Equus et mox Asinus onerī tōtus succubuit et hālitum clausit suprēmum. Herus accēdēns mortuō Asinō sarcinam dētrāxit et, pelle superadditā excoriātā, omnia Equō imposuit. Quod cum sēnsisset Equus, ingemuit, inquiēns, “Quam misellus egō, quī, cum portiunculam oneris sociī ferre recūsāverim, iam tōtam sarcinam cōgar tolerāre.” 

Dominus asinī habēbat etiam catulum. Is ā dominō saepe laudābātur et permulcēbātur, frūstaque semper ēgregia eī dabantur. Hōc cum invidiā vidēbat asinus. Cōgitābat sēcum: Cūr canis ita amātur ā dominō? Cūr egō male tractor? Ille inūtilis est; egō maxima semper commoda dominō comparāvī. At canis callidus est adūlātor, ā mē dominus nunquam blanditiās accēpit. Etiam egō amābor, sī idem faciam, quod ille facere solet. Forte hōc tempore dominus intrat in stabulum. Statim asinus accurrit, rudēns pedēs pōnit in dominī umerīs et faciem lātā suā linguā lambere incipit. Exterritus dominus et īrātus vocat famulōs quī fūstibus asinum stultum miserē mulcant. Mulcātus stultitiam suam dēplōrāvit. 

Inter rūsticī cuiusdam fīliōs grave discidium ortum erat. Diū frūstrā operam dederat pater, ut concordiam reconciliāret. Tandem: Virgulās, inquit, fīliī, mihi afferte. Allātās virgulās omnēs in ūnum fasciculum colligāvit, cumque cōnstrictum fīliīs obtulit, ut frangerent. Illī autem, quamquam vim omnem adhibēbant, frūstrā labōrābant nec quidquam prōfēcērunt. Deinde pater nōdum discidit singulāsque illīs virgulās dedit, quās nūllō negōtiō cōnfrēgērunt. Quō factō senex eōs sīc allocūtus est: Haec rēs, fīliī, vōbīs exemplō sit. Tūtī eritis ab inimīcōrum iniūriīs, quamdiū inter vōs amābitis et concordēs eritis; simul atque vērō facta erit dissēnsiō atque discordia, inimīcī in vōs irrumpent. 

Canis et Gallus rūs obambulābant. Nocte appropinquante, Gallus altam ascendēbat arborem, Canis autem ad pedem arboris sēcūrus dormiēbat. Intempesta nocte, Gallus canōram vōcem ēdidit. Vulpēs praeteriēns audit accurritque et inter salūtandum prōmīsit quod optimam docēret novamque ōdēn, sī ab arbore dēscenderet. “Dēscendam subitō,” respondēbat Gallus. “Saltem ā tē petō ut Comitem expergīscāris meum, quī īnfrā in utramque aurem dormit.” Vulpēs, novae praedae avida, Canem expergīscitur. Canis subitō in eam irruēns apprehendit laniatque. 

Sitibundus Lupus, dum ad caput fontis accēdit ut sitim levāret, videt innocentem Agnum, procul flūminis ūmōrem haurientem. Accurrit igitur ; Agnum increpat quod vitreum turbāvit fontem. Trepidus ad haec supplicāvit Agnus in innocentem nē saevīret ; sē quidem, cum tam longē īnfrā biberet, pōtum Lupī nē potuisse quidem turbāre, nēdum voluisse. Lupus contrā fremebundus intonat, “Quid vānās sacrilegē innectis morās? Pater, Māter, et omne tuum invīsum genus sēdulō mihi et semper adversantur. Tū autem hodiē mihi poenās dabis!” 

Fugitīvus asinus reperit in silvā pellem leōnis. Induit pellem et terrēbat bēstiās et hominēs, tanquam leō esset. Rūsticī in vīcōs suōs sē condunt; lupī, ursī, cervī, bovēs, equī, ovēs, omnēs bēstiae fugā salūtem quaerunt. Postquam hōc modō diū per agrōs saeviit, vēnit tandem dominus. Tum ille horrendum in modum rudere coepit, ut herum quoque falleret. Sed forte ūna auricula ēminēbat. Hanc herus comprehendēns: Aliōs, inquit, fallās, mē nōn fallēs. Nōvī tē, mī asine. Ita vehementer verberātum domum pellit. 

In foveam incidit Vulpēcula inde, caudā dētruncātā, occurrit multīs Vulpēculīs. Quās cum indignābundē cōnspēxerat, inquit, “Frāterculī, quō vāditis?” “Ad leōnis basilicam eundum est nōbīs ,” respondēbant. “Ad leōnis basilicam?” inquit Vulpēs. “Profectō egō ab eā nuperrimē rediī et mōs iamiam novellus est, ut omnēs ferae dētruncent caudās.” Quibus audītīs, illicō dētruncabant illae suās caudās. Quās cum vīdit Vulpēs, irrīsit et cōnsōlābātur sē sociōs, sī nōn perīculī, saltem pudōris, creāvisse. 

Equus gerēbat bellum cum cervō. Cum equus pulsus esset ē prātō, auxilium petit ab homine. Redit cum homine ac cervum vincit. Sed iam ipse hominī servīre cōgitur, equitem dorsō ferre et ōre frēnum. 

Blandō vultū ad stabulum, in cuius tēctō cum multīs gallīnīs sedēbat gallus, accessit vulpēs. Salvēte, inquit, et laetum, quem vōbīs adferō, accipite nūntium. Omnēs, quae inter animālia erant, inimīcitiae exstīnctae sunt, pāx est facta. Ambulant cum leōnibus cervī, cum lupīs ovēs, cum fēlibus mūrēs; dēscendite igitur, ut etiam nōs amīcitiam sempiternam iungāmus. Bene monēs, respondit gallus, dēscendēmus, et canis, quem accurrentem videō, testis estō. Accurrit canis? subiicit vulpēs. Fierī potest, ut pāx canibus nōndum nūntiāta sit. Valēte. 

Rūsticus in agrōs exiit ad opus suum. Fīliolum, quī in cūnīs iacēbat, relīquit canī fidēlī atque validō custōdiendum. Arrēpsit anguis immānis, quī puerulum exstīnctūrus erat. Sed custōs fidēlis corripit cum dentibus acūtīs et, dum eum necāre studet, cūnās simul ēvertit super exstīnctum anguem. Paulō post ex arvō rediit agricola; cum cūnās ēversās cruentumque canis rictum vidēret, īrā accenditur. Temerē igitur custōdem fīliolī interficit ligōne, quem mānibus tenēbat. Sed ubi cūnās restituit, super anguem occīsum reperit puerum vīvum et incolumem. Paenitentia facinoris temerē patrātī tum sēra fuit. 

Cum vēnātōrem īnstantem fugere lupus et pāstōr vīdisset quīdam, quā parte fugeret et quō sē locō absconderet, ille vehementer metuēns: Ōrō tē, inquit, bubulce, nē mē prōdās innocentem. Nihil umquam malī tibi fēcī. Et pāstōr: Nōlī, inquit, timēre; alteram vēnātōrī mōnstrābō partem. Mox vēnātor cum advolasset: Vidistīne hūc, inquit, pāstōr, lupum venientem? Quā parte fūgit? Huic pāstōr vōce maximā: Vēnit ille quidem, sed laevā fūgit. At simul oculīs clam dextram partem dēsignat. Vēnātor nōn intellēxit nūtum et fēstīnāns abiit. Tum lupum pāstōr interrogat: Quam tū mihi habēbis grātiam, quod tē celāvī? Tum ille, Maximās, inquit, linguae tuae grātiās agō; at oculīs tuīs fallācibus, sēcum murmurāns subiēcit, tālem grātiam referam, ut ex minōre in diēs ovium numerō cognōscās quam memor sim meritī tuī! 

Post longē exercita odia, Mūs et Rāna in bellum ruēbant. Causa certāminis erat Dē palūdis imperiō. Anceps pūgna fuit. Mūs īnsidiās sub herbīs struēbat et imprōvīsō Mārte Rānam adoritur. Rāna, vīribus melior et pectore, īnsultūque valēns, hostem aggreditur. Hasta utrīque erat iuncea et paribus fōrmōsa nōdīs. Sed, certāmine procul vīsō, Mīlvus approperat, dumque prae pugnae studiō neuter sibi cavēbat, bellātōrēs ambōs ēgregiē pugnantēs Mīlvus sēcum attollit laniatque. 

Smaridem Pisciculum captābat Piscātor, quem, ut sē tunc dēmitteret dōnec grandēsceret unde luculentius et lautius hospitum faucēs explēret, importūnīs precibus fatīgāvit. Cui Piscātor; “Mē sānē īnsulsum crēderēs, sī tam fūtilibus et lūbricīs prōmissīs fidem adhibērem et certum commodum prō spē incertā commūtārem.” 

Luscinia et acanthis ante fenestram in caveīs inclūsae pendēbant. Luscinia cantum iūcundissimum incipit. Pater fīlium interrogat, utra avis tam suāviter canat, et ostendit eī utramque. Fīlius statim: Sine dubiō, inquit, acanthis ista est, quae sonōs illōs suāvissimōs ēdit; pennās enim habet pulcherrimās. Haec fābula eōs reprehendit, quī hominēs ex vestibus et fōrmā aestimant. 

Formīca, ut sitim sēdāret, fonticulum accessit, sed in fonticulum ēlāpsa et paene lymphīs absorpta est. Columba, arborem īnsīdēns fonticulō contiguam, rāmusculum ōre dirēptum in fonticulum dēiēcit, cuius adminiculō servāta Formīca ēvāsit. Sed intereā affuit Auceps, Columbae īnsidiās tēnsūrus. Formīca tībiāle gravissimē mordēbat. Cui cum fricandī grātiam admonēbat, percēpit id Columba et impūne āvolāvit. 

Ad sturnum, quī ex urbe aufūgerat, volāvit cucūlus; scīre enim volēbat, quid hominēs dē cantū suō iūdicārent. Quōmodō, interrogāvit, hominēs dē lusciniā loquuntur? Ille respondet: Lusciniae cantum maximopere laudant. - Quōmodō dē alaudā? - Multī quidem huius cantum laudant. - Quōmodō dē coturnīce? - Nōnnūllī etiam coturnīcis cantū dēlectantur. - Quid vērō dē mē iūdicant? - Hōc, inquit sturnus, dīcere tibi nōn possum; nūsquam enim tuī fit mentiō. Id nōn exspectāverat cucūlus. Sī ita est, inquit īrātus, in posterum semper dē mē ipse loquar. 

Leō et Ursus, simul magnum adeptī hinnulum, dē eō concertābant. Graviter autem ā sē ipsīs affectī, ut ex multā pūgnā etiam vertīgine corriperentur, dēfatīgātī iacēbant. Vulpēs intereā, circumcircā eundō ubi prōstrātōs eōs vīdit et hinnulum in mediō iacentem, hunc, per utrōsque percurrendō, rapuit fugiēnsque abīvit. At illī vidēbant quidem fūrācem Vulpem sed, quia nōn potuērunt surgere, “Ēheu nōs miserōs,” dicēbant, “quia Vulpī labōrāvimus.” 

Leō dēfectus annīs recubābat in spēluncā suā et aegrum simulābat. Vīsitātum rēgem complūrēs vēnērunt bēstiae, quās prōtinus dēvorāvit. Accessit etiam vulpēs, sed cauta ante spēluncam procul stābat salūtāns rēgem. Cūr nōn intrās? interrogāvit leō. Vulpēs respondit: Quod videō vestīgia intrantium multa, at nūlla exeuntium. 

Tēmulentus et dissolūtus quidem Iuvenis, quī patrimōnium integrum dēcoxerat, ipsa etiam vestīmenta solēbat prō pecūniīs vēnum dare. Ad hoc, ex auguriō circumvolantis Hirundinis cōniciēns iam aestātem appropinquāsse, illicō vestītūs exuit et sēminūdus in popīnās dēlituit. Sed, cum brūmae reliquiae redeuntēs maiōrī frīgore saeviēbant et Hirundinem ēnecāssent, Iuvenis tandem circumvagābātur et Aviculam mortuam offendēns inquit, “Ō īnfēlicem augurem et tuī et meī īnfortūniī!” 

Nerō et Phylax ūnā invēnerant eximium os. Uterque tōtum os postulat; rixa exardēscit; postrēmō amīcī pugnam committunt. Fluēbat solum sanguine. Tandem Phylax Nerōnem fugāvit exsultānsque ad locum ubi praedam relīquerant, rediit. At aberat os. Canis prūdentior id abstulerat, dum illī pugnābant. 

Leō magnus dormiēbat in silvā; prope lūdēbant mūrēs, et incautē ūnus nāsum leōnis tetigit. Leō experrēctus mūrem corripit. Tum mūs ōrāvit eum: Dā mihi veniam, grātus tibi erō. Leō respondet: Misera bēstiola, quid tū mihi prōderis? Sed ignōscam tibi et dīmittam tē, nam leōnēs sunt generōsī. Effuge. Mūs effugit. - Paulō post leō praedam quaerēns inciderat in laqueōs. Fremēbat maximē. Citō mūs, quī fremitum audīverat, accurrit. Acūtīs dentibus laqueōrum nōdōs rōdit et laqueōs solvit. Sīc parvus mūs līberāvit magnum leōnem. 

Vacca, ovis, capella societātem fēcerant cum leōne. Paulō post cēpērunt cervum permagnum. Leō statim quattuor partēs fēcit; tum ita locūtus est: Egō prīmam partem sūmō, quia leō sum; alteram mihi tribuētis, quia fortitūdine excellō; tertia mihi dēbētur, quia validior sum, quam vōs. Restat quārta pars: at nē quis vestrum audeat eam tangere. 

Passer callidus cēperat culicem. Culex clāmābat: Concēde mihi vītam, ōrō tē; reputā iuventūtem meam. Nōn ita, respondet ille, dēvorābō tē; nam egō sum magnus, tū es parvus. Passerem edentem cōnspicit accipiter et citō unguibus corripit. Tum passer clāmāvit: Cūr mē necās? Nihil peccāvī. Parce! Nōn ita, respondet accipiter, dēvorābō tē; nam egō sum magnus, tū es parvus. Dum accipiter passerem dīlacerat, subitō ex āere dēvolat vultur et corripit accipitrem. Magne rēx, clāmat accipiter, mitte īram tuam et redde mihi lībertātem. Nōn ita, respondet ille, dēvorābō tē; nam egō sum magnus, tū es parvus. Ita loquēns praedam dīlaniat. Repente superbō collum perforat sagitta, quam vēnātor ē propinquō ēmīserat. Cūr mē interficis? clāmat vultur moribundus, nunquam tibi nocuī. Iūre tē interficio, respondet vēnātor; nam egō sum magnus, tū es parvus. 

Asinus erat aegrōtus; fīlius eum dīligenter cūrābat. Vēnit lupus et ōstium pulsāns: Aperī, inquit, mī aselle; veniō ad patrem vīsendum. Fīlius per rīmam ōstiī respondet: Amīcī vōcem audiō, sed videō faucēs lupī. 

Cicāda quaedam, quae per tōtam aestātem cantāverat, cum iam saevīret Aquilō, nihil cibī, nē muscae quidem vel vermiculī particulam, invenīre poterat. Itaque, ut famem quererētur, ac frūmentī aliquantulum peteret, quō ad vēr proximum vīveret, ad vīcīnam iit formīcam. "Ante messem," inquit, "omne reddam ūnā cum faenore, ita mē, miserum animal, dī servent!" Formīca autem, quae rārō mūtuum dat, huic scīlicet vitiō minimē dēdita, "Quid," inquit, "aestāte fēcistī?" "Diē ac nocte semper canēbam." "Canēbāsne? Bene est! Ergō nunc saltā!" 

In cornū taurī parva sedēbat musca. Sī tē nimis gravō, inquit, statim āvolābō. Taurus respondet: Ubi es? Nihil sentiō. 

Haedus, stāns in tēctō domūs, lupō praetereuntī maledīxit. Cui lupus, "Nōn tū," inquit, "sed tēctum mihi maledīcit." 

Leaena, cum ā Vulpe saepe exprobrārētur quod, quōlibet partū, ūnum dumtaxat catulum parturīret, respondit, “Ūnum sānē, at pol Leōnem!”
