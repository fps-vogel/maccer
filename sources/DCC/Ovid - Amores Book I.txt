// Ovid / Amores Book I
// http://dcc.dickinson.edu/ovid-amores/amores-1-1

Quī modō Nāsōnis fuerāmus quīnque libellī,
trēs sumus: hoc illī praetulit auctor opus.
ut iam nūlla tibi nōs sit lēgisse voluptās,
at levior dēmptīs poena duōbus erit.

1

Arma gravī numerō violentaque bella parābam
ēdere, māteriā conveniente modīs.
pār erat īnferior versus; rīsisse Cupīdō
dicitur atque ūnum surripuisse pedem.
“quis tibi, saeve puer, dedit hoc in carmina iūris?5
Pīeridum vātēs, nōn tua, turba sumus.
quid, sī praeripiat flāvae Venus arma Minervae,
ventilet accēnsās flāva Minerva facēs?
quis probet in silvīs Cererem rēgnāre iugōsīs,
lēge pharētrātae virginis arva colī?10
crīnibus īnsignem quis acūtā cuspide Phoebum
īnstruat, Āoniam Mārte movente lyram?
sunt tibi magna, puer, nimiumque potentia rēgna:
cūr opus adfectās ambitiōsē novum?
an, quod ubīque, tuum est? tua sunt Helicōnia tempē?15
vix etiam Phoebō iam lyra tūta sua est?
cum bene surrēxit versū nova pāgina prīmō,
attenuat nervōs proximus ille meōs.
nec mihi māteria est numerīs leviōribus apta,
aut puer aut longās cōmpta puella comās.”20
questus eram, pharetrā cum prōtinus ille solūtā
lēgit in exitium spīcula facta meum
lūnāvitque genū sinuōsum fortiter arcum
“quod”-que “canās, vātēs, accipe” dīxit “opus.”
mē miserum! certās habuit puer ille sagittās:25
ūror, et in vacuō pectore rēgnat Amor.
sex mihi surgat opus numerīs, in quīnque resīdat;
ferrea cum vestrīs bella valēte modīs.
cingere lītoreā flāventia tempora myrtō,
Mūsa per ūndēnōs ēmodulanda pedēs.30

3

Iūsta precor: quae mē nūper praedāta puella est
aut amet aut faciat cūr egō semper amem.
ā, nimium voluī: tantum patiātur amārī;
audierit nostrās tot Cytherēa precēs.
accipe, per longōs tibi quī dēserviat annōs;5
accipe, quī pūrā nōrit amāre fidē.
sī mē nōn veterum commendant magna parentum
nōmina, sī nostrī sanguinis auctor eques,
nec meus innumerīs renovātur campus arātrīs,
temperat et sūmptūs parcus uterque parēns:10
at Phoebus comitēsque novem vītisque repertor
hāc faciunt et mē quī tibi dōnat Amor
et nūllī cessūra fidēs, sine crīmine mōrēs,
nūdaque simplicitās purpureusque pudor.
nōn mihi mīlle placent, nōn sum dēsultor amōris:15
tū mihi, sī qua fidēs, cūra perennis eris;
tēcum, quōs dederint annōs mihi fīla sorōrum,
vīvere contingat tēque dolente morī.
tē mihi māteriem fēlīcem in carmina praebē:
prōvenient causā carmina digna suā.20
carmine nomen habent exterrita cornibus Īō
et quam flūmineā lūsit adulter ave
quaeque super pontum simulātō vecta iuvencō
virgineā tenuit cornua vāra manū.
nōs quoque per tōtum pariter cantābimur orbem25
iūncta semper erunt nōmina nostra tuīs.

4

Vir tuus est epulās nōbīs aditūrus eāsdem:
ultima cēna tuō sit precor illa virō.
ergō egō dīlēctam tantum convīva puellam
aspiciam? tangī quem iuvet, alter erit,
alteriusque sinūs aptē subiecta fovēbis?5
iniciet collō, cum volet, ille manum?
dēsine mīrārī, positō quod candida vīnō
Ātracis ambiguōs trāxit in arma virōs;
nec mihi silva domus nec equō mea membra cohaerent:
vix ā tē videor posse tenēre manūs.10
quae tibi sint facienda tamen cognōsce, nec Eurīs
dā mea nec tepidīs verba ferenda Notīs.
ante venī quam vir; nec quid, sī vēneris ante,
possit agī videō, sed tamen ante venī.
cum premet ille torum, vultū comes ipsa modestō15
ībis ut accumbās, clam mihi tange pedem;
mē spectā nūtūsque meōs vultumque loquācem:
excipe fūrtīvās et refer ipsa notās.
verba superciliīs sine vōce loquentia dīcam;
verba lēgēs digitīs, verba notāta merō.20
cum tibi succurret Veneris lascīvia nostrae,
purpureās tenerō pollice tange genās;
sīquid erit, dē mē tacitā quod mente querāris,
pendeat extrēmā mollis ab aure manus;
cum tibi, quae faciam, mea lūx, dīcamve, placēbunt,25
versētur digitīs ānulus ūsque tuīs;
tange manū mēnsam, tangunt quō mōre precantēs,
optābis meritō cum mala multa virō.
quod tibi miscuerit, sapiās, bibat ipse iubētō;
tū puerum leviter posce, quod ipsa volēs:30
quae tū reddideris, egō prīmus pōcula sūmam,
et, quā tū biberis, hāc egō parte bibam.
sī tibi forte dabit quod praegustāverit ipse,
rēice lībātōs illīus ōre cibōs.
nec premat impositīs sinitō tua colla lacertīs,35
mīte nec in rigidō pectore pōne caput,
nec sinus admittat digitōs habilēsve papillae;
ōscula praecipuē nūlla dedisse velis.
velīsla sī dederis, fīam manifēstus amātor
et dīcam “mea sunt” iniciamque manum.40
haec tamen aspiciam, sed quae bene pallia cēlant,
illa mihi caecī causa timōris erunt.
nec femorī committe femur nec crūre cohaerē
nec tenerum dūrō cum pede iunge pedem.
multa miser timeō, quia fēcī multa protervē,45
exemplīque metū torqueor ipse meī:
saepe mihi dominaeque meae properāta voluptās
veste sub iniectā dulce perēgit opus.
hoc tū nōn faciēs; sed nē fēcisse putēris,
cōnscia dē tergō pallia dēme tuō.50
vir bibat ūsque rogā (precibus tamen ōscula dēsint),
dumque bibit, fūrtim, sī potes, adde merum.
sī bene compositus somnō vīnōque iacēbit,
cōnsilium nōbīs rēsque locusque dabunt.
cum surgēs abitūra domum, surgēmus et omnēs,55
in medium turbae fāc memor agmen eās:
agmine mē inveniēs aut inveniēris in illō;
quidquid ibi poteris tangere, tange, meī.
mē miserum! monuī, paucās quod prōsit in hōrās;
sēparor ā dominā nocte iubente meā.60
nocte vir inclūdet; lacrimīs egō maestus obortīs,
quā licet, ad saevās prōsequar ūsque forēs.
ōscula iam sūmet, iam nōn tantum ōscula sūmet:
quod mihi dās fūrtim, iūre coācta dabis.
vērum invīta datō (potes hoc) similisque coāctae:65
blanditiae taceant sitque maligna Venus.
sī mea vōta valent, illum quoque nē iuvet optō;
sī minus, at certē tē iuvet inde nihil.
sed quaecumque tamen noctem fortūna sequētur,
crās mihi cōnstantī vōce dedisse negā.70

5

Aestus erat, mediamque diēs exēgerat hōram;
apposuī mediō membra levanda torō.
pars adaperta fuit, pars altera clausa fenestrae,
quāle ferē silvae lūmen habēre solent,
quālia sublūcent fugiente crepuscula Phoebō5
aut ubi nox abiit nec tamen orta diēs.
illa verēcundīs lūx est praebenda puellīs,
quā timidus latebrās spēret habēre pudor.
ecce, Corinna venit tunicā vēlāta recīnctā,
candida dīviduā colla tegente comā,10
quāliter in thalamōs fōrmōsa Samīramis īsse
dicitur et multīs Lāis amāta virīs.
dēripuī tunicam; nec multum rāra nocēbat,
pugnābat tunicā sed tamen illa tegī;
cumque ita pugnāret tamquam quae vincere nōllet,15
victa est nōn aegrē prōditiōne suā.
ut stetit ante oculōs positō vēlāmine nostrōs,
in tōtō nūsquam corpore menda fuit:
quōs umerōs, quālēs vīdī tetigīque lacertōs!
fōrma papillārum quam fuit apta premī!20
quam castīgātō plānus sub pectore venter!
quantum et quāle latus! quam iuvenāle femur!
singula quid referam? nīl nōn laudābile vīdī,
et nūdam pressī corpus ad ūsque meum.
cētera quis nescit? lassī requiēvimus ambō.25
prōveniant mediī sīc mihi saepe diēs.

6

Iānitor (indignum) dūrā religāte catēnā,
difficilem mōtō cardine pande forem.
quod precor exiguum est: aditū fāc iānua parvō
oblīquum capiat sēmiadaperta latus.
longus amor tālēs corpus tenuāvit in ūsūs5
aptaque subductō pondere membra dedit;
ille per excubiās custōdum lēniter īre
mōnstrat, inoffēnsōs dērigit ille pedēs.
at quondam noctem simulācraque vāna timēbam;
mīrābar, tenebrīs quisquis itūrus erat:10
rīsit, ut audīrem, tenerā cum mātre Cupīdō
et leviter 'fīēs tū quoque fortis' ait.
nec mora, vēnit amor: nōn umbrās nocte volantēs,
nōn timeō strictās in mea fāta manūs;
tē nimium lentum timeō, tibi blandior ūnī:15
tū, mē quō possīs perdere, fulmen habēs.
aspice (uūtīvideās, immītia claustra relaxā)
ūda sit ut lacrimīs iānua facta meīs.
certē egō, cum positā stārēs ad verbera veste,
ad dominam prō tē verba tremente tulī.20
ergō, quae valuit prō tē quoque grātia quondam,
heu facinus! prō mē nunc valet illa parum?
redde vicem meritīs: grātō licet esse, quod optās.
tempora noctis eunt; excute poste seram.
excute: sīc umquam longā relevēre catēnā,25
nec tibi perpetuō serva bibātur aqua.
ferreus ōrantem nēquīquam, iānitor, audīs:
rōboribus dūrīs iānua fulta riget.
urbibus obsessīs clausae mūnīmina portae
prōsunt: in mediā pāce quid arma timēs?30
quid faciēs hostī, quī sīc exclūdis amantem?
tempora noctis eunt; excute poste seram.
nōn egō mīlitibus veniō comitātus et armīs:
sōlus eram, sī nōn saevus adesset Amor;
hunc egō, sī cupiam, nūsquam dīmittere possum:35
ante vel ā membrīs dīvidar ipse meīs.
ergō Amor et modicum circā mea tempora vīnum
mēcum est et madidīs lāpsa corōna comīs.
arma quis haec timeat? quis nōn eat obvius illīs?
tempora noctis eunt; excute poste seram.40
lentus es, an somnus, quī tē male perdat, amantis
verba dat in ventōs aure repulsa tuā?
at, meminī, prīmō, cum tē cēlāre volēbam,
pervigil in mediae sīdera noctis erās.
forsitan et tēcum tua nunc requiēscit amīca:45
heu, melior quantō sors tua sorte meā!
dummodo sīc, in mē dūrae trānsīte catēnae.
tempora noctis eunt; excute poste seram.
fallimur, an versō sonuērunt cardine postēs
raucaque concussae signa dedēre forēs?50
fallimur: impulsa est animōsō iānua ventō.
ei mihi, quam longē spem tulit aura meam!
sī satis es raptae, Boreā, memor Ōrīthyiae,
hūc ades et surdās flāmine tunde forēs.
urbe silent tōtā, vitreōque madentia rōre55
tempora noctis eunt; excute poste seram,
aut egō iam ferrōque *ignīque parātior ipse,
quem face sustineō, tēcta superba petam.
nox et Amor vīnumque nihil moderābile suādent:
illa pudōre vacat, Līber Amorque metū.60
omnia cōnsūmpsī, nec tē precibusque minīsque
mōvimus, ō foribus dūrior ipse tuīs.
nōn tē fōrmōsae decuit servāre puellae
līmina: sollicitō carcere dignus erās.
iamque pruīnōsōs mōlītur Lūcifer axēs,65
inque suum miserōs excitat āles opus.
at tū, nōn laetīs dētracta corōna capillīs,
dūra super tōtā līmina nocte iacē;
tū dominae, cum tē prōiectam māne vidēbit,
temporis absūmptī tam male testis eris.70
quāliscumque valē sentīque abeuntis honōrem,
lentē nec admissō turpis amante, valē.
vōs quoque, crūdēlēs rigidō cum līmine postēs
dūraque cōnservae ligna, valēte, forēs.

7

Adde manūs in vincla meās (meruēre catēnās),
dum furor omnis abit, sī quis amīcus ades:
nam furor in dominam temerāria bracchia mōvit;
flet mea vēsānā laesa puella manū.
tunc egō vel cārōs potuī violāre parentēs5
saeva vel in sānctōs verbera ferre deōs.
quid? nōn et clipeī dominus septemplicis Aiax
strāvit dēprēnsōs lāta per arva gregēs,
et vindex in mātre patris, malus ultor, Orestēs
ausus in arcānās poscere tēla deās?10
ergō egō dīgestōs potuī laniāre capillōs?
nec dominam mōtae dēdecuēre comae:
sīc fōrmōsa fuit; tālem Schoenēida dīcam
Maenaliās arcū sollicitāsse ferās;
tālis periūrī prōmissaque vēlaque Thēsei15
flēvit praecipitēs Crēssa tulisse Notōs;
sīc, nisī vittātīs quod erat, Cassandra, capillīs,
prōcubuit templō, casta Minerva, tuō.
quis mihi nōn 'dēmēns,' quis nōn mihi 'barbare' dīxit?
ipsa nihil: pavidō est lingua retenta metū.20
sed tacitī fēcēre tamen convīcia vultūs;
ēgit mē lacrimīs ōre silente reum.
ante meōs umerīs vellem cecidisse lacertōs;
ūtilius potuī parte carēre meī:
in mea vēsānās habuī dispendia vīrēs25
et valuī, poenam fortis in ipse meam.
quid mihi vōbīscum, caedis scelerumque ministrae?
dēbita sacrilegae vincla subīte manūs.
an, sī pulsāssem minimum dē plēbe Quirītem,
plecterer: in dominam iūs mihi maius erit?30
pessima Tȳdīdēs scelerum monimenta relīquit:
ille deam prīmus perculit; alter egō.
et minus ille nocēns: mihi quam profitēbar amāre
laesa est; Tȳdīdēs saevus in hoste fuit.
ī nunc, magnificōs victor mōlīre triumphōs,35
cinge comam laurō vōtaque redde Iovī,
quaeque tuōs currūs comitantum turba sequētur,
clāmet 'iō, fortī victa puella virō est!'
ante eat effūsō trīstis captīva capillō,
sī sinerent laesae, candida tōta, genae.40
aptius impressīs fuerat līvēre labellīs
et collum blandī dentis habēre notam.
dēnique sī tumidī rītū torrentis agēbar
caecaque mē praedam fēcerat īra suam,
nōnne satis fuerat timidae inclāmāsse puellae45
nec nimium rigidās intonuisse minās
aut tunicam ā summā dīdūcere turpiter ōrā
ad mediam (mediae zōna tulisset opem)?
at nunc sustinuī raptīs ā fronte capillīs
ferreus ingenuās ungue notāre genās.50
astitit illa āmēns albō et sine sanguine vultū,
caeduntur Pariīs quālia saxa iugīs;
exanimēs artūs et membra trementia vīdī,
ut cum pōpuleās ventilat aura comās,
ut lēnī Zephyrō gracilis vibrātur harundō55
summave cum tepidō stringitur unda Notō;
suspēnsaeque diū lacrimae flūxēre per ōra,
quāliter abiectā dē nive mānat aqua.
tunc egō mē prīmum coepī sentīre nocentem;
sanguis erant lacrimae, quās dabat illa, meus.60
ter tamen ante pedēs voluī prōcumbere supplex;
ter formīdātās reppulit illa manūs.
at tū nē dubitā (minuet vindicta dolōrem)
prōtinus in vultūs unguibus īre meōs;
nec nostrīs oculīs nec nostrīs parce capillīs:65
quamlibet īnfirmās adiuvat īra manūs.
nēve meī sceleris tam trīstia signa supersint,
pōne recompositās in statiōne comās.

8

Est quaedam (quīcumque volet cognōscere lēnam,
audiat), est quaedam nōmine Dipsas anus.
ex rē nomen habet: nigrī nōn illa parentem
Memnonis in roseīs sōbria vīdit equīs.
illa magās artēs Aeaeaque carmina nōvit,5
inque caput liquidās arte recurvat aquās;
scit bene quid grāmen, quid tortō concita rhombō
līcia, quid valeat vīrus amantis equae.
cum voluit, tōtō glomerantur nūbila caelō;
cum voluit, pūrō fulget in orbe diēs.10
sanguine, sī qua fidēs, stīllantia sīdera vīdī;
purpureus Lūnae sanguine vultus erat.
hanc egō nocturnās versam volitāre per umbrās
suspicor et plūmā corpus anīle tegī.
suspicor, et fāma est; oculīs quoque pūpula duplex15
fulminat et geminō lūmen ab orbe venit.
ēvocat antīquīs proavōs atavōsque sepulcrīs
et solidam longō carmine findit humum.
haec sibi prōposuit thalamōs temerāre pudīcōs;
nec tamen ēloquiō lingua nocente caret.20
fors mē sermōnī testem dedit; illa monēbat
tālia (mē duplicēs occuluēre forēs):
'scīs here tē, mea lūx, iuvenī placuisse beātō?
haesit et in vultū cōnstitit ūsque tuō.
et cūr nōn placeās? nūllī tua fōrma secunda est.25
mē miseram! dignus corpore cultus abest.
tam fēlīx essēs quam fōrmōsissima vellem:
nōn egō tē factā dīvite pauper erō.
stēlla tibi oppositī nocuit contrāria Mārtis;
Mārs abiit; signō nunc Venus apta suō.30
prōsit ut adveniēns, ēn aspice: dīves amātor
tē cupiit; cūrae, quid tibi dēsit, habet.
est etiam faciēs, quā sē tibi comparet, illī:
sī tē nōn ēmptam vellet, emendus erat.
ērubuit! decet alba quidem pudor ōra, sed iste,35
sī simulēs, prōdest; vērus obesse solet.
cum bene dēiectīs gremium spectābis ocellīs,
quantum quisque ferat, respiciendus erit.
forsitan immundae Tatiō rēgnante Sabīnae
nōluerint habilēs plūribus esse virīs;40
nunc Mārs externīs animōs exercet in armīs,
at Venus Aenēae rēgnat in urbe suī.
lūdunt fōrmōsae: casta est quam nēmō rogāvit;
aut, sī rūsticitās nōn vetat, ipsa rogat.
hās quoque, quae frontis rūgās in vertice portant,45
excute, dē rūgīs crīmina multa cadent.
Pēnelopē iuvenum vīrēs temptābat in arcū;
quī latus argueret corneus arcus erat.
lābitur occultē fallitque volātilis aetās,
ut celer admissīs lābitur amnis aquīs.50
āera nitent ūsū, vestis bona quaerit habērī,
cānēscunt turpī tēcta relicta sitū:
fōrma, nisī admittās, nūllō exercente senēscit;
nec satis effectūs ūnus et alter habent.
certior ē multīs nec tam invidiōsa rapīna est;55
plēna venit cānīs dē grege praeda lupīs.
ecce, quid iste tuus praeter nova carmina vātēs
dōnat? amātōris mīlia multa lēgēs.
ipse deus vātum pallā spectābilis aureā
tractat inaurātae cōnsona fīla lyrae.60
quī dabit, ille tibi magnō sit maior Homērō;
crēde mihi, rēs est ingeniōsa dare.
nec tū, sī quis erit capitis mercēde redēmptus,
dēspice: gypsātī crīmen ināne pedis.
nec tē dēcipiant veterēs circum ātria cērae:65
tolle tuōs tēcum, pauper amātor, avōs.
quī, quia pulcher erit, poscet sine mūnere noctem,
quod det, amātōrem flāgitet ante suum.
parcius exigitō pretium, dum rētia tendis,
nē fugiant; captōs lēgibus ūre tuīs.70
nec nocuit simulātus amor: sine crēdat amārī
et ccavē nē grātīs hic tibi cōnstet amor.
saepe negā noctēs: capitis modō finge dolōrem;
et modō, quae causās praebeat, Īsis erit.
mox recipe, ut nūllum patiendī colligat ūsum75
nēve relentēscat saepe repulsus amor.
surda sit ōrantī tua iānua, laxa ferentī;
audiat exclūsī verba receptus amāns;
et quasi laesa prior nōnnumquam īrāscere laesō:
vānēscit culpā culpa repēnsa tuā.80
sed numquam dederis spatiōsum tempus in īram:
saepe simultātēs īra morāta facit.
quīn etiam discant oculī lacrimāre coāctī,
et faciant ūdās illa vel illa genās;
nec, sī quem fallēs, tū periūrāre timētō:85
commodat in lūsūs nūmina surda Venus.
servus et ad partēs sollers ancilla parentur,
quī doceant aptē quid tibi possit emī,
et sibi pauca rogent: multōs sī pauca rogābunt,
postmodo dē stipulā grandis acervus erit.90
et soror et māter, nūtrīx quoque carpat amantem:
fit citō per multās praeda petīta manūs.
cum tē dēficient poscendī mūnera causae,
nātālem lībō testificāre tuum.
nē sēcūrus amet nūllō rīvāle cavētō:95
nōn bene, sī tollās proelia, dūrat amor.
ille virī videat tōtō vestīgia lēctō
factaque lascīvīs līvida colla notīs;
mūnera praecipuē videat quae mīserit alter:
sī dederit nēmō, Sacra roganda Via est.100
cum multa abstuleris, ut nōn tamen omnia dōnet,
quod numquam reddās, commodet ipsa rogā.
lingua iuvet mentemque tegat: blandīre nocēque;
impia sub dulcī melle venēna latent.
haec sī praestiteris ūsū mihi cognita longō105
nec tulerint vōcēs ventus et aura meās,
saepe mihi dīcēs vīvae bene, saepe rogābis
ut mea dēfūnctae molliter ossa cubent—'
vōx erat in cursū, cum mē mea prōdidit umbra;
at nostrae vix sē continuēre manūs110
quīn albam rāramque comam lacrimōsaque vīnō
lūmina rūgōsās distraherentque genās.
dī tibi dent nūllōsque Larēs inopemque senectam,
et longās hiemēs perpetuamque sitim!

9

Mīlitat omnis amāns, et habet sua castra Cupīdō;
Attice, crēde mihi, mīlitat omnis amāns.
quae bellō est habilis, Venerī quoque convenit aetās:
turpe senex mīles, turpe senīlis amor.
quōs petiēre ducēs animōs in mīlite fortī,5
hōs petit in sociō bella puella virō:
pervigilant ambō, terrā requiēscit uterque;
ille forēs dominae servat, at ille ducis.
mīlitis officium longa est via: mitte puellam,
strēnuus exēmptō fīne sequētur amāns;10
ībit in adversōs montēs duplicātaque nimbō
flūmina, congestās exteret ille nivēs,
nec freta pressūrus tumidōs causābitur Eurōs
aptave verrendīs sīdera quaeret aquīs.
quis nisī vel mīles vel amāns et frīgora noctis15
et dēnsō mixtās perferet imbre nivēs?
mittitur īnfēstōs alter speculātor in hostēs,
in rīvāle oculōs alter, ut hoste, tenet.
ille gravēs urbēs, hic dūrae līmen amīcae
obsidet; hic portās frangit, at ille forēs.20
saepe sopōrātōs invādere prōfuit hostēs
caedere et armātā vulgus inerme manū.
sīc fera Thrēiciī cecidērunt agmina Rhēsī,
et dominum captī dēseruistis equī.
nempe marītōrum somnīs ūtuntur amantēs25
et sua sōpītīs hostibus arma movent.
custōdum trānsīre manūs vigilumque catervās
mīlitis et miserī semper amantis opus.
Mārs dubius, nec certa Venus: victī resurgunt,
quōsque negēs umquam posse iacēre, cadunt.30
ergō dēsidiam quīcumque vocābat amōrem,
dēsinat: ingeniī est experientis Amor.
ārdet in abductā Brīsēide magnus Achillēs
(dum licet Argēās frangite, Trōes, opēs);
Hector ab Andromachēs complexibus ībat ad arma,35
et galeam capitī quae daret, uxor erat;
summa ducum, Ātrīdēs vīsā Priamēide fertur
Maenadis effūsīs obstipuisse comīs.
Mārs quoque dēprēnsus fabrīlia vincula sēnsit:
nōtior in caelō fābula nūlla fuit.40
ipse egō sēgnis eram discīnctaque in ōtia nātus;
mollierant animōs lēctus et umbra meōs;
impulit ignāvum fōrmōsae cūra puellae,
iussit et in castrīs āera merēre suīs.
inde vidēs agilem nocturnaque bella gerentem:45
quī nōlet fierī dēsidiōsus, amet.

10

Quālis ab Eurōtā Phrygiīs āvecta carīnīs
coniugibus bellī causa duōbus erat,
quālis erat Lēdē, quam plūmīs abditus albīs
callidus in falsā lūsit adulter ave,
quālis Amȳmōnē siccīs errāvit in Argīs,5
cum premeret summī verticis urna comās,
tālis erās: aquilamque in tē taurumque timēbam
et quicquid magnō dē Iove fēcit Amor.
nunc timor omnis abest animīque resānuit error,
nec faciēs oculōs iam capit ista meōs.10
cūr sim mūtātus quaeris? quia mūnera poscis:
haec tē nōn patitur causa placēre mihi.
dōnec erās simplex, animum cum corpore amāvī;
nunc mentis vitiō laesa figūra tua est.
et puer est et nūdus Amor, sine sordibus annōs15
et nūllās vestēs, ut sit apertus, habet.
quid puerum Veneris pretiō prōstāre iubētis?
quō pretium condat, nōn habet ille sinum.
nec Venus apta ferīs Veneris nec fīlius armīs:
nōn decet imbellēs āera merēre deōs.20
stat meretrīx certō cuivīs mercābilis āere
et miserās iussō corpore quaerit opēs;
dēvovet imperium tamen haec lēnōnis avārī
et, quod vōs facitis sponte, coācta facit.
sūmite in exemplum pecudēs ratiōne carentēs:25
turpe erit, ingenium mītius esse ferīs.
nōn equa mūnus equum, nōn taurum vacca poposcit,
nōn ariēs placitam mūnere captat ovem.
sōla virō mulier spoliīs exultat adēmptīs,
sōla locat noctēs, sōla licenda venit30
et vēndit, quod utrumque iuvat, quod uterque petēbat,
et pretium, quantī gaudeat ipsa, facit.
quae Venus ex aequō ventūra est grāta duōbus,
altera cūr illam vēndit et alter emit?
cūr mihi sit damnō, tibi sit lucrōsa voluptās,35
quam sociō mōtū fēmina virque ferunt?
nec bene conductī vēndunt periūria testēs
nec bene sēlēctī iūdicis arca patet.
turpe reōs ēmptā miserōs dēfendere linguā,
quod faciat magnās, turpe tribūnal, opēs;40
turpe torī reditū cēnsūs augēre paternōs
et faciem lucrō prōstituisse suam.
grātia prō rēbus meritō dēbētur inēmptīs;
prō male conductō grātia nūlla torō.
omnia conductor solvit mercēde solūtā;45
nōn manet officiō dēbitor ille tuō.
parcite, fōrmōsae, pretium prō nocte pacīscī:
nōn habet ēventūs sordida praeda bonōs.
nōn fuit armillās tantī pepigisse Sabīnās
ut premerent sacrae virginis arma caput;50
ē quibus exierat, trāiēcit vīscera ferrō
fīlius, et poenae causa monīle fuit.
nec tamen indignum est ā dīvite praemia poscī:
mūnera poscentī quod dare possit habet;
carpite dē plēnīs pendentēs vītibus ūvās,55
praebeat Alcinoī pōma benignus ager.
officium pauper numeret studiumque fidemque;
quod quis habet, dominae cōnferat omne suae.
est quoque carminibus meritās celebrāre puellās
dōs mea: quam voluī, nōta fit arte meā.60
scindentur vestēs, gemmae frangentur et aurum;
carmina quam tribuent, fāma perennis erit.
nec dare, sed pretium poscī dēdignor et ōdī;
quod nego poscentī, dēsine velle, dabō.

11

Colligere incertōs et in ōrdine pōnere crīnēs
docta neque ancillās inter habenda Napē
inque ministeriīs fūrtīvae cognita noctis
ūtilis et dandīs ingeniōsa notīs,
saepe venīre ad mē dubitantem hortāta Corinnam,5
saepe labōrantī fīda reperta mihi,
accipe et ad dominam perarātās māne tabellās
perfer et obstantēs sēdula pelle morās.
nec silicum vēnae nec dūrum in pectore ferrum
nec tibi simplicitās ōrdine maior adest;10
crēdibile est et tē sēnsisse Cupīdinis arcūs:
in mē mīlitiae signa tuēre tuae.
sī quaeret quid agam, spē noctis vīvere dīcēs;
cētera fert blandā cēra notāta manū.
dum loquor, hōra fugit: vacuae bene redde tabellās,15
vērum continuō fāc tamen illa legat.
aspiciās oculōs mandō frontemque legentis:
et tacitō vultū scīre futūra licet.
nec mora, perlēctīs rescrībat multa iubētō:
ōdī, cum lātē splendida cēra vacat.20
comprimat ōrdinibus versūs, oculōsque morētur
margine in extrēmō littera †rāsa† meōs.
quid digitōs opus est graphiō lassāre tenendō?
hoc habeat scrīptum tōta tabella "venī."
nōn egō victrīcēs laurō redimīre tabellās25
nec Veneris mediā pōnere in aede morer.
subscrībam VENERĪ FĪDĀS SIBI NĀSŌ MINISTRĀS
DĒDICAT. AT NŪPER VĪLE FUISTIS ĀCER.

12

Flēte meōs cāsūs: trīstēs rediēre tabellae;
īnfēlīx hodiē littera posse negat.
ōmina sunt aliquid: modō cum discēdere vellet,
ad līmen digitōs restitit icta Napē.
5
missa forās iterum līmen trānsīre mementō
cautius atque altē sōbria ferre pedem.
īte hinc, difficilēs, fūnēbria ligna, tabellae,
tūque negātūrīs cēra referta notīs,
quam, putō, dē longae collēctam flōre cicūtae
melle sub īnfāmī Corsica mīsit apis.10
at tamquam miniō penitus medicāta rubēbās:
ille color vērē sanguinulentus erat.
prōiectae triviīs iaceātis, inūtile lignum,
vōsque rotae frangat praetereuntis onus.
illum etiam, quī vōs ex arbore vertit in ūsum,15
convincam pūrās nōn habuisse manūs.
praebuit illa arbor miserō suspendia collō,
carnificī dīrās praebuit illa crucēs;
illa dedit turpēs raucīs būbōnibus umbrās,
volturis in rāmīs et strigis ōva tulit.20
hīs egō commīsī nostrōs īnsānus amōrēs
molliaque ad dominam verba ferenda dedī?
aptius hae capiant vadimōnia garrula cērae,
quās aliquis dūrō cognitor ōre legat;
inter ephēmeridas melius tabulāsque iacērent,25
in quibus absūmptās flēret avārus opēs.
ergō egō vōs rēbus duplicēs prō nōmine sēnsī:
auspiciī numerus nōn erat ipse bonī.
quid precer īrātus, nisī vōs cariōsa senectūs
rōdat, et immundō cēra sit alba sitū?30

13

Iam super ōceanum venit ā seniōre marītō
flāva pruīnōsō quae vehit axe diem.
quō properās, Aurōra? manē: sīc Memnonis umbrīs
annua sollemnī caede parentet avis.
nunc iuvat in tenerīs dominae iacuisse lacertīs;5
sī quandō, laterī nunc bene iūncta meō est.
nunc etiam somnī pinguēs et frīgidus āēr,
et liquidum tenuī gutture cantat avis.
quō properās ingrāta virīs, ingrāta puellīs?
rōscida purpureā supprime lōra manū.10
ante tuōs ortūs melius sua sīdera servat
nāvita nec mediā nescius errat aquā.
tē surgit quamvīs lassus veniente viātor
et mīles saevās aptat ad arma manūs.
prīma bidente vidēs onerātōs arva colentēs,15
prīma vocās tardōs sub iuga panda bovēs.
tū puerōs somnō fraudās trādisque magistrīs,
ut subeant tenerae verbera saeva manūs,
atque eadem spōnsum †cultōs† ante ātria mittis,
ūnīus ut verbī grandia damna ferant.20
nec tū cōnsultō nec tū iūcunda disertō:
cōgitur ad lītēs surgere uterque novās.
tū, cum fēmineī possint cessāre labōrēs,
lānificam revocās ad sua pēnsa manum.
omnia perpeterer; sed surgere māne puellās25
quis, nisī cui nōn est ūlla puella, ferat?
optāvī quotiēns nē nox tibi cēdere vellet,
nē fugerent vultūs sīdera mōta tuōs!
optāvī quotiēns aut ventus frangeret axem
aut caderet spissā nūbe retentus equus!30
invida, quō properās? quod erat tibi fīlius āter,
māternī fuerat pectoris ille color.
Tīthōnō vellem dē tē narrāre licēret
fēmina nōn caelō turpior ūlla foret.
illum dum refugis, longō quia grandior aevō,35
surgis ad invīsās ā sene māne rotās;
at sī quem mānibus Cephalum complexa tenērēs,
clāmārēs “lentē currite, noctis equī.”
cūr egō plectar amāns, sī vir tibi marcet ab annīs?
num mē nūpsistī conciliante senī?40
aspice quot somnōs iuvenī dōnārit amātō
Lūna, neque illīus fōrma secunda tuae.
ipse deum genitor, nē tē tam saepe vidēret,
commīsit noctēs in sua vōta duās.
iūrgia fīnieram. scīrēs audīsse: rubēbat,45
nec tamen adsuētō tardius orta diēs.

14

Dīcēbam “medicāre tuōs dēsiste capillōs”;
tingere quam possīs, iam tibi nūlla coma est.
at sī passa forēs, quid erat spatiōsius illīs?
contigerant īmum, quā patet, ūsque latus.
quid, quod erant tenuēs et quōs ornāre timērēs,5
vēla colōrātī quālia Sēres habent,
vel pede quod gracilī dēdūcit arānea fīlum,
cum leve dēsertā sub trabe nectit opus?
nec tamen āter erat neque erat tamen aureus ille
sed, quamvīs neuter, mixtus uterque color,10
quālem clīvōsae madidīs in vallibus Īdae
ardua dērēptō cortice cedrus habet.
adde quod et docilēs et centum flexibus aptī
et tibi nūllīus causa dolōris erant.
nōn acus abrūpit, nōn vāllum pectinis illōs;15
ōrnātrix tūtō corpore semper erat;
ante meōs saepe est oculōs ōrnāta nec umquam
bracchia dērēptā saucia fēcit acū.
saepe etiam nōndum dīgestīs māne capillīs
purpureō iacuit sēmisupīna torō;20
tum quoque erat neglēcta decēns, ut Thrācia Bacchē,
cum temerē in viridī grāmine lassa iacet.
cum gracilēs essent tamen et lānūginis īnstar,
heu, mala vexātae quanta tulēre comae!
quam sē praebuērunt ferrō patienter et ignī,25
ut fieret tortō nexilis orbe sinus!
clāmābam "scelus est istōs, scelus, ūrere crīnēs.
sponte decent: capitī, ferrea, parce tuō.
vim procul hinc removē: nōn est, quī dēbeat ūrī;
ērudit admōtās ipse capillus acūs."30
fōrmōsae periēre comae, quās vellet Apollō,
quās vellet capitī Bacchus inesse suō;
illīs contulerim, quās quondam nūda Diōnē
pingitur ūmentī sustinuisse manū.
quid male dispositōs quereris periisse capillōs?35
quid speculum maestā pōnis inepta manū?
nōn bene cōnsuētīs ā tē spectāris ocellīs:
ut placeās, dēbēs immemor esse tuī.
nōn tē cantātae laesērunt paelicis herbae,
nōn anus Haemoniā perfida lāvit aquā,40
nec tibi vīs morbī nocuit (procul ōmen abestō),
nec minuit dēnsās invida lingua comās:
facta manū culpāque tuā dispendia sentīs;
ipsa dabās capitī mixta venēna tuō.
nunc tibi captīvōs mittet Germānia crīnēs;45
tūta triumphātae mūnere gentis eris.
ō quam saepe comās aliquō mīrante rubēbis
et dīcēs “ēmptā nunc egō merce probor.
nescioquam prō mē laudat nunc iste Sygambram;
fāma tamen meminī cum fuit ista mea.”50
mē miserum! lācrimās male continet ōraque dextrā
prōtegit ingenuās picta rubōre genās;
sustinet antīquōs gremiō spectatque capillōs,
ei mihi, nōn illō mūnera digna locō.
collige cum vultū mentem: reparābile damnum est;55
postmodo nātīvā cōnspiciēre comā.

15

Quid mihi, Līvor edāx, ignāvōs obicis annōs
ingeniīque vocās carmen inertis opus,
nōn mē mōre patrum, dum strēnua sustinet aetās,
praemia mīlitiae pulverulenta sequī
nec mē verbōsās lēgēs ēdiscere nec mē5
ingrātō vōcem prōstituisse forō?
mortāle est, quod quaeris, opus; mihi fāma perennis
quaeritur, in tōtō semper ut orbe canar.
vīvet Maeonidēs, Tenedos dum stābit et Īdē,
dum rapidās Simoīs in mare volvet aquās;10
vīvet et Ascraeus, dum mustīs ūva tumēbit,
dum cadet incurvā falce resecta Cerēs.
Battiadēs semper tōtō cantābitur orbe:
quamvīs ingeniō nōn valet, arte valet.
nūlla Sophoclēō veniet iactūra cothurnō;15
cum sōle et lūnā semper Arātus erit.
dum fallāx servus, dūrus pater, improba lēna
vīvent et meretrīx blanda, Menandros erit.
Ennius arte carēns animōsīque Accius ōris
cāsūrum nūllō tempore nomen habent.20
Varrōnem prīmamque ratem quae nesciet aetās
aureaque Aesoniō terga petīta ducī?
carmina sublīmis tunc sunt peritūra Lucrētī,
exitiō terrās cum dabit ūna diēs.
Tītyrus et frūgēs Aenēiaque arma legentur,25
Rōma triumphātī dum caput orbis erit.
dōnec erunt ignēs arcūsque Cupīdinis arma,
discentur numerī, culte Tibulle, tuī.
Gallus et Hesperiīs et Gallus nōtus Eōīs,
et sua cum Gallō nōta Lycōris erit.30
ergō cum silicēs, cum dēns patientis arātrī
dēpereant aevō, carmina morte carent:
cēdant carminibus rēgēs rēgumque triumphī,
cēdat et auriferī rīpa benigna Tagī.
vīlia mīrētur vulgus; mihi flāvus Apollō35
pōcula Castaliā plēna ministret aquā,
sustineamque comā metuentem frīgora myrtum
atque ā sollicitō multus amante legar.
pāscitur in vīvīs Līvor; post fāta quiēscit,
cum suus ex meritō quemque tuētur honōs.40
ergō etiam cum mē suprēmus adēderit ignis,
vīvam, parsque meī multa superstes erit.
