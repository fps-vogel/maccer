// Livii Ab Urbe Condita XXVI.40-41
// http://web.comhem.se/alatius/latin/livius21.html

[40] Sī eum exercitum, mīlitēs, ēdūcerem in aciem quem in Galliā mēcum habuī, supersēdissem loquī apud uōs; quid enim adhortārī referret aut eōs equitēs quī equitātum hostium ad Rhodanum flūmen ēgregiē uīcissent, aut eās legiōnēs cum quibus fugientem hunc ipsum hostem secūtus cōnfessiōnem cēdentis ac dētractantis certāmen prō uictōriā habuī? Nunc quia ille exercitus, Hispāniae prōvinciae scrīptus, ibi cum frātre Cn. Scīpiōne meīs auspiciīs rem gerit ubi eum gerere senātus populusque Rōmānus uoluit, egō, ut cōnsulem ducem aduersus Hannibalem ac Poenōs habērētis, ipse mē huic uoluntāriō certāminī obtulī, novō imperātōrī apud novōs mīlitēs pauca uerba facienda sunt. Nē genus bellī nēue hostem ignōrētis, cum iīs est uōbīs, mīlitēs, pugnandum quōs terrā marīque priōre bellō uīcistis, ā quibus stīpendium per uīgintī annōs exēgistis, ā quibus capta bellī praemia Siciliam ac Sardiniam habētis. Erit igitur in hōc certāmine is uōbīs illīsque animus quī uictōribus et uictīs esse solet. Nec nunc illī quia audent sed quia necesse est pugnātūrī sunt, quī plūrēs paene perierint quam supersint; nisī crēditis, quī exercitū incolumī pugnam dētractāuēre, eōs duābus partibus peditum equitumque in trānsitū Alpium āmissīs plūs speī nactos esse. At enim paucī quidem sunt sed uigentēs animīs corporibusque, quōrum rōbora ac uīrēs uix sustinēre uīs ūlla possit. Effigiēs immō, umbrae hominum, fame, frīgore, inluviē, squālōre ēnectī, contūsī ac dēbilitātī inter saxa rūpēsque; ad hoc praeūstī artūs, nive rigentēs neruī, membra torrida gelū, quassāta frāctaque arma, claudī ac dēbilēs equī. Cum hōc equite, cum hōc pedite pugnātūrī estis; reliquiās extrēmās hostis, nōn hostem habētis, ac nihil magis uereor quam nē cui, uōs cum pugnāveritis, Alpēs uīcisse Hannibalem uideantur. Sed ita forsitan decuit, cum foederum ruptōre duce ac populō deōs ipsōs sine ūllā hūmānā ope committere ac prōflīgāre bellum, nōs, quī secundum deōs uiolātī sumus, commissum ac prōflīgātum cōnficere.

[41] Nōn uereor nē quis mē haec uestrī adhortandī causā magnificē loquī exīstimet, ipsum aliter animō adfectum esse. Licuit in Hispāniam, prōvinciam meam, quō iam profectus eram, cum exercitū īre meō, ubi et frātrem cōnsiliī participem ac perīculī socium habērem et Hasdrubalem potius quam Hannibalem hostem et minōrem haud dubiē mōlem bellī; tamen, cum praeterueherer nāvibus Galliae ōram, ad fāmam huius hostis in terram ēgressus, praemissō equitātū ad Rhodanum mōvī castra. Equestrī proeliō, quā parte cōpiārum cōnserendī manum fortūna data est, hostem fūdī; peditum agmen, quod in modum fugientium raptim agēbatur, quia adsequī terrā nōn poteram, regressus ad nāuēs quantā maximē potuī celeritāte tantō maris terrārumque circuitū, in rādīcibus prope Alpium huic timendō hostī obuius fuī. Vtrum, cum dēclīnārem certāmen, imprōvidus incidisse uideor an occurrere in uestīgiīs eius, lacessere ac trahere ad dēcernendum? Experīrī ivuat utrum aliōs repente Carthāginiēnsēs per uīgintī annōs terra ēdiderit an iīdem sint quī ad Aegātes pugnāuērunt īnsulās et quōs ab Erȳce duodēuīcēnīs dēnāriīs aestimātōs ēmīsistis, et utrum Hannibal hic sit aemulus itinerum Herculis, ut ipse fert, an uectīgālis stipendiāriusque et seruus populī Rōmānī ā patre relictus. Quem nisī Saguntīnum scelus agitāret, respiceret profectō, sī nōn patriam uictam, domum certē patremque et foedera Hamilcaris scrīpta manū, quī iussus ab cōnsule nostrō praesidium dēdūxit ab Erȳce, quī grauēs impositās uictīs Carthāginiēnsibus lēgēs fremēns maerēnsque accēpit, quī dēcēdēns Siciliā stīpendium populō Rōmānō dare pactus est. Itaque uōs egō, mīlitēs, nōn eō sōlum animō quō aduersus aliōs hostēs solētis pugnāre uelim, sed cum indignātiōne quādam atque īrā, uelut sī seruōs uideātis uestrōs arma repente contrā uōs ferentēs. Licuit ad Erȳcem clausōs ultimō suppliciō hūmānōrum, fame interficere; licuit uictricem classem in Āfricam trāicere atque intrā paucōs diēs sine ūllō certāmine Carthāginem dēlēre; ueniam dedimus precantibus, ēmīsimus ex obsidiōne, pācem cum uictīs fēcimus, tūtēlae deinde nostrae dūximus, cum Āfricō bellō urgērentur. Prō hīs impertītīs furiōsum ivuenem sequentēs oppugnātum patriam nostram ueniunt. Atque utinam prō decore tantum hoc uōbīs et nōn prō salūte esset certāmen. Nōn dē possessiōne Siciliae ac Sardiniae, dē quibus quondam agēbatur, sed prō Italiā uōbīs est pugnandum. Nec est alius ab tergō exercitus quī, nisī nōs uincimus, hostī obsistat, nec Alpēs aliae sunt, quās dum superant, comparārī nova possint praesidia; hīc est obstandum, mīlitēs, uelut sī ante Rōmāna moenia pugnēmus. Vnusquisque sē nōn corpus suum sed coniugem ac līberos paruōs armīs prōtegere putet; nec domesticās sōlum agitet cūrās sed identidem hōc animō reputet nostrās nunc intuērī manūs senātum populumque Rōmānum: quālis nostra uīs uirtūsque fuerit, tālem deinde fortūnam illīus urbis ac Rōmānī imperiī fore.
