// Catulli carmen 42
// http://web.comhem.se/alatius/latin/cat42.html

Adeste, hendecasyllabī, quot estis
omnēs undique, quotquot estis omnēs.
Iocum mē putat esse moecha turpis,
et negat mihi nostra reddituram
pugillāria, sī patī potestis.
Persequāmur eam et reflāgitēmus.
Quae sit, quaeritis? Illa, quam vidētis
turpe incēdere, mīmice ac molestē
rīdentem catulī ōre Gallicānī.
Circumsistite eam, et reflāgitāte:
Moecha pūtida, redde cōdicillōs,
redde pūtida moecha, cōdicillōs!
Nōn assis facis? Ō lutum, lupānar,
aut sī perditius potest quid esse.
Sed nōn est tamen hoc satis putandum.
Quod sī nōn aliud potest, rubōrem
ferreō canis exprimāmus ōre.
Conclāmāte iterum altiōre vōce
Moecha pūtida, redde cōdicillōs,
redde pūtida moecha, cōdicillōs!
Sed nīl prōficimus, nihil movētur.
Mūtanda est ratiō modusque vōbīs,
sīquid prōficere amplius potestis:
Pudīca et proba, redde cōdicillōs.
