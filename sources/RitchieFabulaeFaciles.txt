// Ritchie's Fabulae Faciles
// http://www.gutenberg.org/dirs/etext05/8flrd10.txt

1

Haec narrantur ā poētīs dē Perseō. Perseus fīlius erat Iovis, maximī
deōrum; avus eius Acrisius appellābātur. Acrisius volēbat Perseum nepōtem
suum necāre; nam propter ōrāculum puerum timēbat. Comprehendit igitur
Perseum adhūc īnfantem, et cum mātre in arcā ligneā inclūsit. Tum arcam
ipsam in mare coniēcit. Danaē, Perseī māter, magnopere territa est;
tempestās enim magna mare turbābat. Perseus autem in sinū mātris
dormiēbat.

2

Iuppiter tamen haec omnia vīdit, et fīlium suum servāre cōnstituit.
Tranquillum igitur fēcit mare, et arcam ad īnsulam Serīphum perdūxit.
Huius īnsulae Polydectēs tum rēx erat. Postquam arca ad lītus appulsa
est, Danaē in harēnā quiētem capiēbat. Post breve tempus ā piscātōre
quōdam reperta est, et ad domum rēgis Polydectis adducta est. Ille mātrem
et puerum benignē excēpit, et iīs sēdem tūtam in fīnibus suīs dedit.
Danaē hōc dōnum libenter accēpit, et prō tantō beneficiō rēgī grātiās
ēgit.

3

Perseus igitur multōs annōs ibi habitābat, et cum mātre suā vītam beātam
agēbat. At Polydectēs Danaēn magnopere amābat, atque eam in mātrimōnium
dūcere volēbat. Hōc tamen cōnsilium Perseō minimē grātum erat. Polydectēs
igitur Perseum dīmittere cōnstituit. Tum iuvenem ad sē vocāvit et haec
dīxit: "Turpe est hanc ignāvam vītam agere; iam dūdum tū adulēscēns es.
Quō ūsque hīc manēbis? Tempus est arma capere et virtūtem praestāre. Hinc
abī, et caput Medūsae mihi refer."

4

Perseus ubi haec audīvit, ex īnsulā discessit, et postquam ad continentem
vēnit, Medūsam quaesīvit. Diū frūstrā quaerēbat; namque nātūram locī
ignōrābat. Tandem Apollō et Minerva viam dēmōnstrāvērunt. Prīmum ad
Graeās, sorōrēs Medūsae, pervēnit. Ab hīs tālāria et galeam magicam
accēpit. Apollō autem et Minerva falcem et speculum dedērunt. Tum
postquam tālāria pedibus induit, in āera ascendit. Diū per ācra volābat;
tandem tamen ad eum locum vēnit ubi Medūsa cum cēterīs Gorgonibus
habitābat. Gorgonēs autem mōnstra erant speciē horribilī; capita enim
eārum anguibus omnīnō contēcta erant. Manūs etiam ex āere factae erant.

5

Rēs difficillima erat caput Gorgonis abscīdere; eius enim cōnspectū
hominēs in saxum vertēbantur. Propter hanc causam Minerva speculum Perseō
dederat. Ille igitur tergum vertit, et in speculum īnspiciēbat; hōc modō
ad locum vēnit ubi Medūsa dormiēbat. Tum falce suā caput eius ūnō ictū
abscīdit. Cēterae Gorgonēs statim ē somnō excitātae sunt, et ubi rem
vīdērunt, īrā commōtae sunt. Arma rapuērunt, et Perseum occīdere
volēbant. Ille autem dum fugit, galeam magicam induit; et ubi hōc fēcit,
statim ē cōnspectū eārum ēvāsit.

6

Post haec Perseus in fīnīs Aethiopum vēnit. Ibi Cēpheus quīdam illō
tempore rēgnābat. Hīc Neptūnum, maris deum, ōlim offenderat; Neptūnus
autem mōnstrum saevissimum mīserat. Hōc cottīdiē ē marī veniēbat et
hominēs dēvorābat. Ob hanc causam pavor animōs omnium occupāverat.
Cēpheus igitur ōrāculum deī Hammōnis cōnsuluit, atque ā deō iussus est
fīliam mōnstrō trādere. Eius autem fīlia, nōmine Andromeda, virgō
fōrmōsissima erat. Cēpheus ubi haec audīvit, magnum dolōrem percēpit.
Volēbat tamen cīvīs suōs ē tantō perīculō extrahere, atque ob eam causam
imperāta Hammōnis facere cōnstituit.

7

Tum rēx diem certam dīxit et omnia parāvit. Ubi ea diēs vēnit, Andromeda
ad lītus dēducta est, et in cōnspectū omnium ad rūpem adligāta est. Omnēs
fātum eius dēplōrābant, nec lācrimās tenēbant. At subitō, dum mōnstrum
exspectant, Perseus accurrit; et ubi lācrimās vīdit, causam dolōris
quaerit. Illī rem tōtam expōnunt et puellam dēmōnstrant. Dum haec
geruntur, fremitus terribilis audītur; simul mōnstrum horribilī speciē
procul cōnspicitur. Eius cōnspectus timōrem maximum omnibus iniēcit.
Mōnstrum magnā celeritāte ad lītus contendit, iamque ad locum
appropinquābat ubi puella stābat.

8

At Perseus ubi haec vīdit, gladium suum ēdūxit, et postquam tālāria
induit, in āera sublātus est. Tum dēsuper in mōnstrum impetum subitō
fēcit, et gladiō suō collum eius graviter vulnerāvit. Mōnstrum ubi sēnsit
vulnus, fremitum horribilem ēdidit, et sine morā tōtum corpus in aquam
mersit. Perseus dum circum lītus volat, reditum eius exspectābat. Mare
autem intereā undique sanguine īnficitur. Post breve tempus bēlua rūrsus
caput sustulit; mox tamen ā Perseō ictū graviōre vulnerāta est. Tum
iterum sē in undās mersit, neque posteā vīsa est.

9

Perseus postquam ad lītus dēscendit, prīmum tālāria exuit; tum ad rūpem
vēnit ubi Andromeda vīncta erat. Ea autem omnem spem salūtis dēposuerat,
et ubi Perseus adiit, terrōre paene exanimāta erat. Ille vincula statim
solvit, et puellam patrī reddidit. Cēpheus ob hanc rem maximō gaudiō
adfectus est. Meritam grātiam prō tantō beneficiō Perseō rettulit;
praetereā Andromedam ipsam eī in mātrimōnium dedit. Ille libenter hōc
dōnum accēpit et puellam dūxit. Paucōs annōs cum uxōre suā in eā regiōne
habitābat, et in magnō honōre erat apud omnīs Aethiopēs. Magnopere tamen
mātrem suam rūrsus vidēre cupiēbat. Tandem igitur cum uxōre suā ē rēgnō
Cēpheī discessit.

10

Postquam Perseus ad īnsulam nāvem appulit, sē ad locum contulit ubi māter
ōlim habitāverat, sed domum invēnit vacuam et omnīnō dēsertam. Trīs diēs
per tōtam īnsulam mātrem quaerēbat; tandem quārtō diē ad templum Diānae
pervēnit. Hūc Danaē refūgerat, quod Polydectem timēbat. Perseus ubi haec
cognōvit, īrā magnā commōtus est; ad rēgiam Polydectis sine morā
contendit, et ubi eō vēnit, statim in ātrium inrūpit. Polydectēs magnō
timōre adfectus est et fugere volēbat. Dum tamen ille fugit, Perseus
caput Medūsae mōnstrāvit; ille autem simul atque hōc vīdit, in saxum
versus est.

IĪ

Post haec Perseus cum uxōre suā ad urbem Acrisī rediit. Ille autem ubi
Perseum vīdit, magnō terrōre adfectus est; nam propter ōrāculum istud
nepōtem suum adhūc timēbat. In Thessaliam igitur ad urbem Lārīsam statim
refūgit, frūstrā tamen; neque enim fātum suum vītāvit. Post paucōs annōs
rēx Lārīsae lūdōs magnōs fēcit; nūntiōs in omnīs partīs dīmīserat et diem
ēdīxerat. Multī ex omnibus urbibus Graeciae ad lūdōs convēnērunt. Ipse
Perseus inter aliōs certāmen discōrum iniit. At dum discum conicit, avum
suum cāsū occīdit; Acrisius enim inter spectātōrēs eius certāminis forte
stābat.  12

Herculēs, Alcmēnae fīlius, ōlim in Graeciā habitābat. Hīc omnium hominum
validissimus fuisse dicitur. At Iūnō, rēgīna deōrum, Alcmēnam ōderat et
Herculem adhūc īnfantem necāre voluit. Mīsit igitur duās serpentīs
saevissimās; hae mediā nocte in cubiculum Alcmēnae vēnērunt, ubi Herculēs
cum frātre suō dormiēbat. Nec tamen in cūnīs, sed in scūtō magnō
cubābant. Serpentēs iam appropinquāverant et scūtum movēbant; itaque
puerī ē somnō excitātī sunt.

13

Īphiclēs, frāter Herculis, magnā vōce exclāmāvit; sed Herculēs ipse,
fortissimus puer, haudquāquam territus est. Parvīs mānibus serpentīs
statim prehendit, et colla eārum magnā vī compressit. Tālī modō serpentēs
ā puerō interfectae sunt. Alcmēna autem, māter puerōrum, clāmōrem
audīverat, et marītum suum ē somnō excitāverat. Ille lūmen accendit et
gladium suum rapuit; tum ad puerōs properābat, sed ubi ad locum vēnit,
rem mīram vīdit, Herculēs enim rīdēbat et serpentīs mortuās mōnstrābat.

14

Herculēs ā puerō corpus suum dīligenter exercēbat; magnam partem diēī in
palaestrā cōnsūmēbat; didicit etiam arcum intendere et tēla conicere. Hīs
exercitātiōnibus vīrēs eius cōnfirmātae sunt. In mūsicā etiam ā Linō
centaurō ērudiēbātur (centaurī autem equī erant sed caput hominis
habēbant); huic tamen artī minus dīligenter studēbat. Hīc Linus Herculem
ōlim obiūrgābat, quod nōn studiōsus erat; tum puer īrātus citharam subitō
rapuit, et omnibus vīribus caput magistrī īnfēlīcis percussit. Ille ictū
prōstrātus est, et paulō post ē vītā excessit, neque quisquam posteā id
officium suscipere voluit.

15

Dē Hercule haec etiam inter alia narrantur. Ōlim dum iter facit, in fīnīs
Aegyptiōrum vēnit. Ibi rēx quīdam, nōmine Būsīris, illō tempore rēgnābat;
hīc autem vir crūdēlissimus hominēs immolāre cōnsuēverat. Herculem igitur
corripuit et in vincula coniēcit. Tum nūntiōs dīmīsit et diem sacrificiō
ēdīxit. Mox ea diēs appetēbat, et omnia rīte parāta sunt. Manūs Herculis
catēnīs ferreīs vīnctae sunt, et mola salsa in caput eius īnspersa est.
Mōs enim erat apud antīquōs salem et fār capitibus victimārum impōnere.
Iam victima ad āram stābat; iam sacerdōs cultrum sūmpserat. Subitō tamen
Herculēs magnō cōnātū vincula perrūpit; tum ictū sacerdōtem prōstrāvit;
alterō rēgem ipsum occīdit.

16

Herculēs iam adulēscēns Thēbīs habitābat. Rēx Thēbārum, vir ignāvus,
Creōn appellābātur. Minyae, gēns bellicōsissima, Thēbānīs fīnitimī erant.
Lēgātī autem ā Minyīs ad Thēbānōs quotannīs mittēbantur; hī Thēbās
veniēbant et centum bovēs postulābant. Thēbānī enim ōlim ā Minyīs
superātī erant; tribūta igitur rēgī Minyārum quotannīs pendēbant. At
Herculēs cīvīs suōs hōc stīpendiō līberāre cōnstituit; lēgātōs igitur
comprehendit, atque aurīs eōrum abscīdit. Lēgātī autem apud omnīs gentīs
sānctī habentur.

17

Ergīnus, rēx Minyārum, ob haec vehementer īrātus statim cum omnibus
cōpiīs in fīnīs Thēbānōrum contendit. Creōn adventum eius per
explōrātōrēs cognōvit. Ipse tamen pugnāre nōluit, nam magnō timōre
adfectus erat; Thēbānī igitur Herculem imperātōrem creāvērunt. Ille
nūntiōs in omnīs partīs dīmīsit, et cōpiās coēgit; tum proximō diē cum
magnō exercitū profectus est. Locum idōneum dēlēgit et aciem īnstrūxit.
Tum Thēbānī ē superiōre locō impetum in hostīs fēcērunt. Illī autem
impetum sustinēre nōn potuērunt; itaque aciēs hostium pulsa est atque in
fugam conversa.

18

Post hōc proelium Herculēs cōpiās suās ad urbem redūxit. Omnēs Thēbānī
propter victōriam maximē gaudēbant; Creōn autem magnīs honōribus Herculem
decorāvit, atque fīliam suam eī in mātrimōnium dedit. Herculēs cum uxōre
suā beātam vītam agēbat; sed post paucōs annōs subitō in furōrem incidit,
atque līberōs suōs ipse suā manū occīdit. Post breve tempus ad sānitātem
reductus est, et propter hōc facinus magnō dolōre adfectus est; mox ex
urbe effūgit et in silvās sē recēpit. Nōlēbant enim cīvēs sermōnem cum eō
habēre.

19

Herculēs tantum scelus expiāre magnopere cupiēbat. Cōnstituit igitur ad
ōrāculum Delphicum īre; hōc enim ōrāculum erat omnium celeberrimum. Ibi
templum erat Apollinis plūrimīs dōnīs ōrnātum. Hōc in templō sedēbat
fēmina quaedam, nōmine Pȳthia et cōnsilium dabat iīs quī ad ōrāculum
veniēbant. Haec autem fēmina ab ipsō Apolline docēbātur, et voluntātem
deī hominibus ēnūntiābat. Herculēs igitur, quī Apollinem praecipuē
colēbat, hūc vēnit. Tum rem tōtam exposuit, neque scelus cēlāvit.

20

Ubi Herculēs fīnem fēcit, Pȳthia prīmō tacēbat; tandem tamen iussit eum
ad urbem Tīryntha īre, et Eurystheī rēgis omnia imperāta facere. Herculēs
ubi haec audīvit, ad urbem illam contendit, et Eurystheō rēgī sē in
servitūtem trādidit. Duodecim annōs crūdēlissimō Eurystheō serviēbat, et
duodecim labōrēs, quōs ille imperāverat, cōnfēcit; hōc enim ūnō modō
tantum scelus expiārī potuit. Dē hīs labōribus plūrima ā poētīs scrīpta
sunt. Multa tamen quae poētae narrant vix crēdibilia sunt.

21

Prīmum ab Eurystheō iussus est Herculēs leōnem occīdere quī illō tempore
vallem Nemeaeam reddēbat īnfēstam. In silvās igitur in quibus leō
habitābat statim sē contulit. Mox feram vīdit, et arcum, quem sēcum
attulerat, intendit; eius tamen pellem, quae dēnsissima erat, trāicere
nōn potuit. Tum clāvā magnā quam semper gerēbat leōnem percussit, frūstrā
tamen; neque enim hōc modō eum occīdere potuit. Tum dēmum collum mōnstrī
bracchiīs suīs complexus est et faucīs eius omnibus vīribus compressit.
Hōc modō leō brevī tempore exanimātus est; nūlla enim respīrandī facultās
eī dabātur. Tum Herculēs cadāver ad oppidum in umerīs rettulit; et
pellem, quam dētrāxerat, posteā prō veste gerēbat. Omnēs autem quī eam
regiōnem incolēbant, ubi fāmam dē morte leōnis accēpērunt, vehementer
gaudēbant et Herculem magnō honōre habēbant.

22

Paulō post iussus est ab Eurystheō Hydram necāre. Hōc autem mōnstrum erat
cui novem erant capita. Herculēs igitur cum amīcō Iolāō profectus est ad
palūdem Lernaeam, in quā Hydra habitābat. Mox mōnstrum invēnit, et
quamquam rēs erat magnī perīculī, collum eius sinistrā prehendit. Tum
dextrā capita novem abscīdere coepit; quotiēns tamen hōc fēcerat, nova
capita exoriēbantur. Diū frūstrā labōrābat; tandem hōc cōnātū dēstitit.
Deinde arborēs succīdere et ignem accendere cōnstituit. Hōc celeriter
fēcit, et postquam ligna ignem comprehendērunt, face ārdente colla
adūssit, unde capita exoriēbantur. Nec tamen sine magnō labōre haec
fēcit; vēnit enim auxiliō Hydrae cancer ingēns, quī, dum Herculēs capita
abscīdit, crūra eius mordēbat. Postquam mōnstrum tālī modō interfēcit,
sagittās suās sanguine eius imbuit, itaque mortiferās reddidit.

23

Postquam Eurystheō caedēs Hydrae nūntiāta est, magnus timor animum eius
occupāvit. Iussit igitur Herculem cervum quendam ad sē referre; nōluit
enim virum tantae audāciae in urbe retinēre. Hīc autem cervus, cuius
cornua aurea fuisse trāduntur, incrēdibilī fuit celeritāte. Herculēs
igitur prīmō vestīgiīs eum in silvā persequēbātur; deinde ubi cervum
ipsum vīdit, omnibus vīribus currere coepit. Ūsque ad vesperum currēbat,
 neque nocturnum tempus sibi ad quiētem relinquēbat, frūstrā tamen; nūllō
enim modō cervum cōnsequī poterat. Tandem postquam tōtum annum cucurrerat
(ita trāditur), cervum cursū exanimātum cēpit, et vīvum ad Eurystheum
rettulit.

24

Tum vērō iussus est Herculēs aprum quendam capere quī illō tempore agrōs
Erymanthiōs vāstābat et incolās huius regiōnis magnopere terrēbat.
Herculēs rem suscēpit et in Arcadiam profectus est. Postquam in silvam
paulum prōgressus est, aprō occurrit. Ille autem simul atque Herculem
vīdit, statim refūgit; et timōre perterritus in altam fossam sē prōiēcit.
Herculēs igitur laqueum quem attulerat iniēcit, et summā cum difficultāte
aprum ē fossā extrāxit. Ille etsī fortiter repugnābat, nūllō modō sē
līberāre potuit; et ab Hercule ad Eurystheum vīvus relātus est.

25

Dē quārtō labōre, quem suprā narrāvimus, haec etiam trāduntur. Herculēs
dum iter in Arcadiam facit, ad eam regiōnem vēnit quam centaurī
incolēbant. Cum nox iam appeteret, ad spēluncam dēvertit in quā centaurus
quīdam, nōmine Pholus, habitābat.

Ille Herculem benignē excēpit et cēnam parāvit. At Herculēs postquam
cēnāvit, vīnum ā Pholō postulāvit. Erat autem in spēluncā magna amphora
vīnō optimō replēta, quam centaurī ibi dēposuerant. Pholus igitur hōc
vīnum dare nōlēbat, quod reliquōs centaurōs timēbat; nūllum tamen vīnum
praeter hōc in spēluncā habēbat. "Hōc vīnum," inquit, "mihi commissum
est. Sī igitur hōc dabō, centaurī mē interficient." Herculēs tamen eum
inrīsit, et ipse pōculum vīnī dē amphorā hausit.

26

Simul atque amphora aperta est, odor iūcundissimus undique diffūsus est;
vīnum enim suāvissimum erat. Centaurī nōtum odōrem sēnsērunt et omnēs ad
locum convēnērunt.

Ubi ad spēluncam pervēnērunt, magnopere īrātī erant quod Herculem
bibentem vīdērunt. Tum arma rapuērunt et Pholum interficere volēbant.
Herculēs tamen in aditū spēluncae cōnstitit et impetum eōrum fortissimē
sustinēbat. Facēs ārdentīs in eōs coniēcit; multōs etiam sagittīs suīs
vulnerāvit. Hae autem sagittae eaedem erant quae sanguine Hydrae ōlim
imbūtae erant. Omnēs igitur quōs ille sagittīs vulnerāverat venēnō statim
absūmptī sunt; reliquī autem ubi hōc vīdērunt, terga vertērunt et fugā
salūtem petiērunt.

27

Postquam reliquī fūgērunt, Pholus ex spēluncā ēgressus est, et corpora
spectābat eōrum quī sagittīs interfectī erant. Magnopere autem mīrātus
est quod tam levī vulnere exanimātī erant, et causam eius reī quaerēbat.
Adiit igitur locum ubi cadāver cuiusdam centaurī iacēbat, et sagittam ē
vulnere trāxit. Haec tamen sīve cāsū sīve cōnsiliō deōrum ē mānibus eius
lāpsa est, et pedem leviter vulnerāvit. Ille extemplō dolōrem gravem per
omnia membra sēnsit, et post breve tempus vī venēnī exanimātus est. Mox
Herculēs, quī reliquōs centaurōs secūtus erat, ad spēluncam rediit, et
magnō cum dolōre Pholum mortuum vīdit. Multīs cum lacrimīs corpus amīcī
ad sepultūram dedit; tum, postquam alterum pōculum vīnī exhausit, somnō
sē dedit.

28

Deinde Eurystheus Herculī hunc labōrem graviōrem imposuit. Augēās quīdam,
quī illō tempore rēgnum in Ēlide obtinēbat, tria mīlia boum habēbat. Hī
in stabulō ingentis magnitūdinis inclūdēbantur. Stabulum autem inluviē ac
squālōre erat obsitum, neque enim ad hōc tempus umquam pūrgātum erat. Hōc
Herculēs intrā spatium ūnīus diēī pūrgāre iussus est. Ille, etsī rēs erat
multae operae, negōtium suscēpit. Prīmum magnō labōre fossam duodēvīgintī
pedum dūxit, per quam flūminis aquam dē montibus ad mūrum stabulī
perdūxit. Tum postquam mūrum perrūpit, aquam in stabulum immīsit et tālī
modō contrā opīniōnem omnium opus cōnfēcit.

29

Post paucōs diēs Herculēs ad oppidum Stymphālum iter fēcit; imperāverat
enim eī Eurystheus ut avīs Stymphālidēs necāret. Hae avēs rōstra aēnea
habēbant et carne hominum vēscēbantur. Ille postquam ad locum pervēnit,
lacum vīdit; in hōc autem lacū, quī nōn procul erat ab oppidō, avēs
habitābant. Nūlla tamen dabātur appropinquandī facultās; lacus enim nōn
ex aquā sed ē līmō cōnstitit. Herculēs igitur neque pedibus neque lintre
prōgredī potuit.

Ille cum magnam partem diēī frūstrā cōnsūmpsisset, hōc cōnātū dēstitit et
ad Volcānum sē contulit, ut auxilium ab eō peteret. Volcānus (quī ab
fabrīs maximē colēbātur) crepundia quae ipse ex āere fabricātus erat
Herculī dedit. Hīs Herculēs tam ācrem crepitum fēcit ut avēs perterritae
āvolārent. Ille autem, dum āvolant, magnum numerum eārum sagittīs
trānsfīxit.

30

Tum Eurystheus Herculī imperāvit ut taurum quendam ferōcissimum ex īnsulā
Crētā vīvum referret. Ille igitur nāvem cōnscendit, et cum ventus idōneus
esset, statim solvit. Cum tamen īnsulae iam appropinquāret, tanta
tempestās subitō coorta est ut nāvis cursum tenēre nōn posset. Tantus
autem timor animōs nautārum occupāvit ut paene omnem spem salūtis
dēpōnerent. Herculēs tamen, etsī nāvigandī imperītus erat, haudquāquam
territus est.

Post breve tempus summa tranquillitās cōnsecūta est, et nautae, quī sē ex
timōre iam recēperant, nāvem incolumem ad terram appulērunt. Herculēs ē
nāvī ēgressus est, et cum ad rēgem Crētae vēnisset, causam veniendī
docuit. Deinde, postquam omnia parāta sunt, ad eam regiōnem contendit
quam taurus vāstābat. Mox taurum vīdit, et quamquam rēs erat magnī
perīculī, cornua eius prehendit. Tum, cum ingentī labōre mōnstrum ad
nāvem trāxisset, cum praedā in Graeciam rediit.

31

Postquam ex īnsulā Crētā rediit, Herculēs ab Eurystheō in Thrāciam missus
est, ut equōs Diomēdis redūceret. Hī equī carne hominum vēscēbantur;
Diomēdēs autem, vir crūdēlissimus, illīs obiciēbat peregrīnōs omnīs quī
in eam regiōnem vēnerant. Herculēs igitur magnā celeritāte in Thrāciam
contendit et ab Diomēde postulāvit ut equī sibi trāderentur. Cum tamen
ille hōc facere nōllet, Herculēs īrā commōtus rēgem interfēcit et cadāver
eius equīs obicī iussit.

Ita mīra rērum commūtātiō facta est; is enim quī anteā multōs cum
cruciātū necāverat ipse eōdem suppliciō necātus est. Cum haec nūntiāta
essent, omnēs quī eam regiōnem incolēbant maximā laetitiā adfectī sunt et
Herculī meritam grātiam referēbant. Nōn modō maximīs honōribus et
praemiīs eum decorāvērunt sed ōrābant etiam ut rēgnum ipse susciperet.
Ille tamen hōc facere nōlēbat, et cum ad mare rediisset, nāvem occupāvit.
Ubi omnia ad nāvigandum parāta sunt, equōs in nāvī collocāvit; deinde,
cum idōneam tempestātem nactus esset, sine morā ē portū solvit, et paulō
post equōs in lītus Argolicum exposuit.

32

Gēns Amāzonum dicitur omnīnō ex mulieribus cōnstitisse. Hae summam
scientiam reī mīlitāris habēbant, et tantam virtūtem adhibēbant ut cum
virīs proelium committere audērent. Hippolytē, Amāzonum rēgīna, balteum
habuit celeberrimum quem Mārs eī dederat. Admēta autem, Eurystheī fīlia,
fāmam dē hōc balteō accēperat et eum possidēre vehementer cupiēbat.
Eurystheus igitur Herculī mandāvit ut cōpiās cōgeret et bellum Amāzonibus
īnferret. Ille nūntiōs in omnīs partīs dīmīsit, et cum magna multitūdō
convēnisset, eōs dēlēgit quī maximum ūsum in rē mīlitārī habēbant.

33

Hīs virīs Herculēs persuāsit, postquam causam itineris exposuit, ut sēcum
iter facerent. Tum cum iīs quibus persuāserat nāvem cōnscendit, et cum
ventus idōneus esset, post paucōs diēs ad ōstium flūminis Thermōdontis
appulit. Postquam in fīnīs Amāzonum vēnit, nūntium ad Hippolytam mīsit,
quī causam veniendī docēret et balteum posceret. Ipsa Hippolytē balteum
trādere volēbat, quod dē Herculis virtūte fāmam accēperat; reliquae tamen
Amāzonēs eī persuāsērunt ut negāret. At Herculēs, cum haec nūntiāta
essent, bellī fortūnam temptāre cōnstituit.

Proximō igitur diē cum cōpiās ēdūxisset, locum idōneum dēlēgit et hostīs
ad pugnam ēvocāvit. Amāzonēs quoque cōpiās suās ex castrīs ēdūxērunt et
nōn magnō intervāllō ab Hercule aciem īnstrūxērunt.

34

Palūs erat nōn magna inter duo exercitūs; neutrī tamen initium trānseundī
facere volēbant. Tandem Herculēs signum dedit, et ubi palūdem trānsiit,
proelium commīsit.

Amāzonēs impetum virōrum fortissimē sustinuērunt, et contrā opīniōnem
omnium tantam virtūtem praestitērunt ut multōs eōrum occīderint, multōs
etiam in fugam coniēcerint. Virī enim novō genere pugnae perturbābantur
nec magnam virtūtem praestābant. Herculēs autem cum haec vidēret, dē suīs
fortūnīs dēspērāre coepit. Mīlitēs igitur vehementer cohortātus est ut
prīstinae virtūtis memoriam retinērent neu tantum dēdecus admitterent,
hostiumque impetum fortiter sustinērent; quibus verbīs animōs omnium ita
ērēxit ut multī etiam quī vulneribus cōnfectī essent proelium sine morā
redintegrārent.

35

Diū et ācriter pugnātum est; tandem tamen ad sōlis occāsum tanta
commūtātiō rērum facta est ut mulierēs terga verterent et fugā salūtem
peterent. Multae autem vulneribus dēfessae dum fugiunt captae sunt, in
quō numerō ipsa erat Hippolytē. Herculēs summam clēmentiam praestitit, et
postquam balteum accēpit, lībertātem omnibus captīvīs dedit. Tum vērō
sociōs ad mare redūxit, et quod nōn multum aestātis supererat, in
Graeciam proficīscī mātūrāvit. Nāvem igitur cōnscendit, et tempestātem
idōneam nactus statim solvit; antequam tamen in Graeciam pervēnit, ad
urbem Trōiam nāvem appellere cōnstituit, frūmentum enim quod sēcum
habēbat iam dēficere coeperat.

36

Lāomedōn quīdam illō tempore rēgnum Trōiae obtinēbat. Ad hunc Neptūnus et
Apollō annō superiōre vēnerant, et cum Troia nōndum moenia habēret, ad
hōc opus auxilium obtulerant. Postquam tamen hōrum auxiliō moenia
cōnfecta sunt, nōlēbat Lāomedōn praemium quod prōposuerat persolvere.

Neptūnus igitur et Apollō ob hanc causam īrātī mōnstrum quoddam mīsērunt
speciē horribilī, quod cottīdiē ē marī veniēbat et hominēs pecudēsque
vorābat. Trōiānī autem timōre perterritī in urbe continēbantur, et pecora
omnia ex agrīs intrā mūrōs compulerant. Lāomedōn hīs rēbus commōtus
ōrāculum cōnsuluit, ac deus eī praecēpit ut fīliam Hēsionem mōnstrō
obiceret.

37

Lāomedōn, cum hōc respōnsum renūntiātum esset, magnum dolōrem percēpit;
sed tamen, ut cīvīs suōs tantō perīculō līberāret, ōrāculō pārēre
cōnstituit et diem sacrificiō dīxit. Sed sīve cāsū sīve cōnsiliō deōrum
Herculēs tempore opportūnissimō Trōiam attigit; ipsō enim temporis pūnctō
quō puella catēnīs vīncta ad lītus dēdūcēbātur ille nāvem appulit.
Herculēs ē nāvī ēgressus dē rēbus quae gerēbantur certior factus est; tum
īrā commōtus ad rēgem sē contulit et auxilium suum obtulit. Cum rēx
libenter eī concessisset ut, sī posset, puellam līberāret, Herculēs
mōnstrum interfēcit; et puellam, quae iam omnem spem salūtis dēposuerat,
incolumem ad patrem redūxit. Lāomedōn magnō cum gaudiō fīliam suam
accēpit, et Herculī prō tantō beneficiō meritam grātiam rettulit.

38

Tum vērō missus est Herculēs ad īnsulam Erythīam, ut bovēs Gēryonis
arcesseret. Rēs erat summae difficultātis, quod bovēs ā quōdam Eurytiōne
et ā cane bicipite custōdiēbantur. Ipse autem Gēryōn speciem horribilem
praebēbat; tria enim corpora inter sē coniūncta habēbat. Herculēs tamen
etsī intellegēbat quantum perīculum esset, negōtium suscēpit; ac postquam
per multās terrās iter fēcit, ad eam partem Libyae pervēnit quae Eurōpae
proxima est. Ibi in utrōque lītore fretī quod Eurōpam ā Libyā dīvidit
columnās cōnstituit, quae posteā Herculis Columnae appellābantur.

39

Dum hīc morātur, Herculēs magnum incommodum ex calōre sōlis accipiēbat;
tandem igitur īrā commōtus arcum suum intendit et sōlem sagittīs petiit.
Sōl tamen audāciam virī tantum admīrātus est ut lintrem auream eī
dederit. Herculēs hōc dōnum libentissimē accēpit, nūllam enim nāvem in
hīs regiōnibus invenīre potuerat. Tum lintrem dēdūxit, et ventum nactus
idōneum post breve tempus ad īnsulam pervēnit. Ubi ex incolīs cognōvit
quō in locō bovēs essent, in eam partem statim profectus est et ā rēge
Gēryone postulāvit ut bovēs sibi trāderentur. Cum tamen ille hōc facere
nōllet, Herculēs et rēgem ipsum et Eurytiōnem, quī erat ingentī
magnitūdine corporis, interfēcit.

40

Tum Herculēs bovēs per Hispāniam et Liguriam compellere cōnstituit;
postquam igitur omnia parāta sunt, bovēs ex īnsulā ad continentem
trānsportāvit. Ligurēs autem, gēns bellicōsissima, dum ille per fīnīs
eōrum iter facit, magnās cōpiās coēgērunt atque eum longius prōgredī
prohibēbant. Herculēs magnam difficultātem habēbat, barbarī enim in locīs
superiōribus cōnstiterant et saxa tēlaque in eum coniciēbant. Ille quidem
paene omnem spem salūtis dēposuerat, sed tempore opportūnissimō Iuppiter
imbrem lapidum ingentium ē caelō dēmīsit. Hī tantā vī cecidērunt ut
magnum numerum Ligurum occīderint; ipse tamen Herculēs (ut in tālibus
rēbus accidere cōnsuēvit) nihil incommodī cēpit.

41

Postquam Ligurēs hōc modō superātī sunt, Herculēs quam celerrimē
prōgressus est et post paucōs diēs ad Alpīs pervēnit. Necesse erat hās
trānsīre, ut in Italiam bovēs ageret; rēs tamen summae erat
difficultātis. Hī enim montēs, quī ūlteriōrem ā citeriōre Galliā
dīvidunt, nive perennī sunt tēctī; quam ob causam neque frūmentum neque
pābulum in hīs regiōnibus invenīrī potest. Herculēs igitur antequam
ascendere coepit, magnam cōpiam frūmentī et pābulī comparāvit et hōc
commeātū bovēs onerāvit. Postquam in hīs rēbus trīs diēs cōnsūmpserat,
quārtō diē profectus est, et contrā omnium opīniōnem bovēs incolumīs in
Italiam trādūxit.

42

Brevī tempore ad flūmen Tiberim vēnit. Tum tamen nūlla erat urbs in eō
locō, Rōma enim nōndum condita erat. Herculēs itinere fessus cōnstituit
ibi paucōs diēs morārī, ut sē ex labōribus recreāret. Haud procul ā valle
ubi bovēs pāscēbantur spēlunca erat, in quā Cācus, horribile mōnstrum,
tum habitābat. Hīc speciem terribilem praebēbat, nōn modō quod ingentī
magnitūdine corporis erat, sed quod ignem ex ōre exspīrābat. Cācus autem
dē adventū Herculis fāmam accēperat; noctū igitur vēnit, et dum Herculēs
dormit, quattuor pulcherrimōrum boum abripuit. Hōs caudīs in spēluncam
trāxit, nē Herculēs ē vestīgiīs cognōscere posset quō in locō cēlātī
essent.

43

Posterō diē simul atque ē somnō excitātus est, Herculēs fūrtum
animadvertit et bovēs āmissōs omnibus locīs quaerēbat. Hōs tamen nūsquam
reperīre poterat, nōn modō quod locī nātūram ignōrābat, sed quod
vestīgiīs falsīs dēceptus est. Tandem cum magnam partem diēī frūstrā
cōnsūmpsisset, cum reliquīs bōbus prōgredī cōnstituit. At dum proficīscī
parat, ūnus ē bōbus quōs sēcum habuit mūgīre coepit. Subitō iī quī in
spēluncā inclūsī erant mūgītum reddidērunt, et hōc modō Herculem
certiōrem fēcērunt quō in locō cēlātī essent. Ille vehementer īrātus ad
spēluncam quam celerrimē sē contulit, ut praedam reciperet. At Cācus
saxum ingēns ita dēiēcerat ut aditus spēluncae omnīnō obstruerētur.

44

Herculēs cum nūllum alium introitum reperīre posset, hōc saxum āmovēre
cōnātus est, sed propter eius magnitūdinem rēs erat difficillima. Diū
frūstrā labōrābat neque quicquam efficere poterat; tandem tamen magnō
cōnātū saxum āmōvit et spēluncam patefēcit. Ibi āmissōs bovēs magnō cum
gaudiō cōnspēxit; sed Cācum ipsum vix cernere potuit, quod spēlunca
replēta erat fūmō quem ille mōre suō ēvomēbat. Herculēs inūsitātā speciē
turbātus breve tempus haesitābat; mox tamen in spēluncam inrūpit et
collum mōnstrī bracchiīs complexus est. Ille etsī multum repugnāvit,
nūllō modō sē līberāre potuit, et cum nūlla facultās respīrandī darētur,
mox exanimātus est.

45

Eurystheus postquam bovēs Gēryonis accēpit, labōrem ūndecimum Herculī
imposuit, graviōrem quam quōs suprā narrāvimus. Mandāvit enim eī ut aurea
pōma ex hortō Hesperidum auferret. Hesperidēs autem nymphae erant quaedam
fōrmā praestantissimā, quae in terrā longinquā habitābant, et quibus
aurea quaedam pōma ā Iūnōne commissa erant. Multī hominēs aurī cupiditāte
inductī haec pōma auferre iam anteā cōnātī erant. Rēs tamen difficillima
erat, namque hortus in quō pōma erant mūrō ingentī undique circumdatus
erat; praetereā dracō quīdam cui centum erant capita portam hortī
dīligenter custōdiēbat. Opus igitur quod Eurystheus Herculī imperāverat
erat summae difficultātis, nōn modō ob causās quās memorāvimus, sed etiam
quod Herculēs omnīnō ignōrābat quō in locō hortus ille situs esset.  46

Herculēs quamquam quiētem vehementer cupiēbat, tamen Eurystheō pārēre
cōnstituit, et simul ac iussa eius accēpit, proficīscī mātūrāvit. Ā
multīs mercātōribus quaesīverat quō in locō Hesperidēs habitārent, nihil
tamen certum reperīre potuerat. Frūstrā per multās terrās iter fēcit et
multa perīcula subiit; tandem, cum in hīs itineribus tōtum annum
cōnsūmpsisset, ad extrēmam partem orbis terrārum, quae proxima est
Ōceanō, pervēnit. Hīc stābat vir quīdam, nōmine Atlās, ingentī
magnitūdine corporis, quī caelum (ita trāditum est) umerīs suīs sustinēbat,
nē in terram dēcideret. Herculēs tantās vīrīs magnopere mīrātus statim in
colloquium cum Atlante vēnit, et cum causam itineris docuisset, auxilium
ab eō petiit.

47

Atlās autem Herculī maximē prōdesse potuit; ille enim cum ipse esset
pater Hesperidum, certō scīvit quō in locō esset hortus. Postquam igitur
audīvit quam ob causam Herculēs vēnisset, "Ipse," inquit, "ad hortum ībō
et fīliābus meīs persuādēbō ut pōma suā sponte trādant." Herculēs cum
haec audīret, magnopere gāvīsus est; vim enim adhibēre nōluit, sī rēs
aliter fierī posset. Cōnstituit igitur oblātum auxilium accipere. Atlās
tamen postulāvit ut, dum ipse abesset, Herculēs caelum umerīs sustinēret.
Hōc autem negōtium Herculēs libenter suscēpit, et quamquam rēs erat summī
labōris, tōtum pondus caelī continuōs complūrīs diēs sōlus sustinēbat.

48

Atlās intereā abierat et ad hortum Hesperidum, quī pauca mīlia passuum
aberat, sē quam celerrimē contulerat. Eō cum vēnisset, causam veniendī
exposuit et fīliās suās vehementer hortātus est ut pōma trāderent. Illae
diū haerēbant; nōlēbant enim hōc facere, quod ab ipsā Iūnōne (ita ut ante
dictum est) hōc mūnus accēpissent. Atlās tamen aliquandō iīs persuāsit ut
sibi pārērent, et pōma ad Herculem rettulit. Herculēs intereā cum plūrīs
diēs exspectāvisset neque ūllam fāmam dē reditū Atlantis accēpisset, hāc
morā graviter commōtus est. Tandem quīntō diē Atlantem vīdit redeuntem,
et mox magnō cum gaudiō pōma accēpit; tum, postquam grātiās prō tantō
beneficiō ēgit, ad Graeciam proficīscī mātūrāvit.

49

Postquam aurea pōma ad Eurystheum relāta sunt, ūnus modō relinquēbātur ē
duodecim labōribus quōs Pȳthia Herculī praecēperat. Eurystheus autem cum
Herculem magnopere timēret, eum in aliquem locum mittere volēbat unde
numquam redīre posset. Negōtium igitur eī dedit ut canem Cerberum ex Orcō
in lūcem traheret. Hōc opus omnium difficillimum erat, nēmō enim umquam
ex Orcō redierat. Praetereā Cerberus iste mōnstrum erat horribilī speciē,
cui tria erant capita serpentibus saevīs cīncta. Antequam tamen dē hōc
labōre narrāmus, nōn aliēnum vidētur, quoniam dē Orcō mentiōnem fēcimus,
pauca dē eā regiōne prōpōnere.

50

Dē Orcō, quī īdem Hādēs appellābātur, haec trāduntur. Ut quisque dē vītā
dēcesserat, mānēs eius ad Orcum, sēdem mortuōrum, ā deō Mercuriō
dēdūcēbantur. Huius regiōnis, quae sub terrā fuisse dicitur, rēx erat
Plūtō, cui uxor erat Prōserpina, Iovis et Cereris fīlia. Mānēs igitur ā
Mercuriō dēductī prīmum ad rīpam veniēbant Stygis flūminis, quō rēgnum
Plūtōnis continētur. Hōc trānsīre necesse erat antequam in Orcum venīre
possent. Cum tamen in hōc flūmine nūllus pōns factus esset, mānēs
trānsvehēbantur ā Charonte quōdam, quī cum parvā scaphā ad rīpam
exspectābat. Charōn prō hōc officiō mercēdem postulābat, neque quemquam,
nisī hōc praemium prius dedisset, trānsvehere volēbat. Quam ob causam mōs
erat apud antīquōs nummum in ōre mortuī pōnere eō cōnsiliō, ut cum ad
Stygem vēnisset, pretium trāiectūs solvere posset. Iī autem quī post
mortem in terrā nōn sepultī erant Stygem trānsīre nōn potuērunt, sed in
rīpā per centum annōs errāre coāctī sunt; tum dēmum Orcum intrāre licuit.

51

Ut autem mānēs Stygem hōc modō trānsierant, ad alterum veniēbant flūmen,
quod Lēthē appellābātur. Ex hōc flūmine aquam bibere cōgēbantur; quod cum
fēcissent, rēs omnīs in vītā gestās ē memoriā dēpōnēbant. Dēnique ad
sēdem ipsīus Plūtōnis veniēbant, cuius introitus ā cane Cerberō
custōdiēbātur. Ibi Plūtō nigrō vestītū indūtus cum uxōre Prōserpinā in
soliō sedēbat. Stābant etiam nōn procul ab eō locō tria alia solia, in
quibus sedēbant Mīnōs, Rhadamanthus, Aeacusque, iūdicēs apud īnferōs. Hī
mortuīs iūs dicēbant et praemia poenāsque cōnstituēbant. Bonī enim in
Campōs Ēlysiōs, sēdem beātōrum, veniēbant; improbī autem in Tartarum
mittēbantur ac multīs et variīs suppliciīs ibi excruciābantur.

52

Herculēs postquam imperia Eurystheī accēpit, in Lacōniam ad Taenarum
statim sē contulit; ibi enim spēlunca erat ingentī magnitūdine, per quam,
ut trādēbātur, hominēs ad Orcum dēscendēbant. Eō cum vēnisset, ex incolīs
quaesīvit quō in locō spēlunca illa sita esset; quod cum cognōvisset,
sine morā dēscendere cōnstituit. Nec tamen sōlus hōc iter faciēbat,
Mercurius enim et Minerva sē eī sociōs adiūnxerant. Ubi ad rīpam Stygis
vēnit, Herculēs scapham Charontis cōnscendit, ut ad ūlteriōrem rīpam
trānsīret. Cum tamen Herculēs vir esset ingentī magnitūdine corporis,
Charōn solvere nōlēbat; magnopere enim verēbātur nē scapha sua tantō
pondere onerāta in mediō flūmine mergerētur. Tandem tamen minīs Herculis
territus Charōn scapham solvit, et eum incolumem ad ūlteriōrem rīpam
perdūxit.

53

Postquam flūmen Stygem hōc modō trānsiit, Herculēs in sēdem ipsīus
Plūtōnis vēnit; et postquam causam veniendī docuit, ab eō petīvit ut
Cerberum auferre sibi licēret. Plūtō, quī dē Hercule fāmam accēperat, eum
benignē excēpit, et facultātem quam ille petēbat libenter dedit.
Postulāvit tamen ut Herculēs ipse, cum imperāta Eurystheī fēcisset,
Cerberum in Orcum rūrsus redūceret. Herculēs hōc pollicitus est, et
Cerberum, quem nōn sine magnō perīculō mānibus prehenderat, summō cum
labōre ex Orcō in lūcem et ad urbem Eurystheī trāxit. Eō cum vēnisset,
tantus timor animum Eurystheī occupāvit ut ex ātriō statim refūgerit; cum
autem paulum sē ex timōre recēpisset, multīs cum lacrimīs obsecrāvit
Herculem ut mōnstrum sine morā in Orcum redūceret. Sīc contrā omnium
opīniōnem duodecim illī labōrēs quōs Pȳthia praecēperat intrā duodecim
annōs cōnfectī sunt; quae cum ita essent, Herculēs servitūte tandem
līberātus magnō cum gaudiō Thēbās rediit.

54

Posteā Herculēs multa alia praeclāra perfēcit, quae nunc perscrībere
longum est. Tandem iam aetāte prōvectus Dēianīram, Oeneī fīliam, in
mātrimōnium dūxit; post tamen trīs annōs accidit ut puerum quendam, cui
nomen erat Eunomus, cāsū occīderit. Cum autem mōs esset ut sī quis
hominem cāsū occīdisset, in exsilium īret, Herculēs cum uxōre suā ē
fīnibus eius cīvitātis exīre mātūrāvit. Dum tamen iter faciunt, ad flūmen
quoddam pervēnērunt in quō nūllus pōns erat; et dum quaerunt quōnam modō
flūmen trānseant, accurrit centaurus Nessus, quī viātōribus auxilium
obtulit. Herculēs igitur uxōrem suam in tergum Nessī imposuit; tum ipse
flūmen trānāvit. Nessus autem paulum in aquam prōgressus ad rīpam subitō
revertēbātur et Dēianīram auferre cōnābātur. Quod cum animadvertisset
Herculēs, īrā graviter commōtus arcum intendit et pectus Nessī sagittā
trānsfīxit.

55

Nessus igitur sagittā Herculis trānsfīxus moriēns humī iacēbat; at nē
occāsiōnem suī ulcīscendī dīmitteret, ita locūtus est: "Tū, Dēianīra,
verba morientis audī. Sī amōrem marītī tuī cōnservāre vīs, hunc sanguinem
quī nunc ē pectore meō effunditur sūme ac repōne; tum, sī umquam in
suspīciōnem tibi vēnerit, vestem marītī hōc sanguine īnficiēs." Haec
locūtus Nessus animam efflāvit; Dēianīra autem nihil malī suspicāta
imperāta fēcit. Paulō post Herculēs bellum contrā Eurytum, rēgem
Oechaliae, suscēpit; et cum rēgem ipsum cum fīliīs interfēcisset, Iolēn
eius fīliam captīvam sēcum redūxit. Antequam tamen domum vēnit, nāvem ad
Cēnaeum prōmunturium appulit, et in terram ēgressus āram cōnstituit, ut
Iovī sacrificāret. Dum tamen sacrificium parat, Licham comitem suum domum
mīsit, quī vestem albam referret; mōs enim erat apud antīquōs, dum
sacrificia facerent, albam vestem gerere. At Dēianīra verita nē Herculēs
amōrem ergā Iolēn habēret, vestem priusquam Lichae dedit, sanguine Nessī
īnfēcit.  56

Herculēs nihil malī suspicāns vestem quam Lichās attulerat statim induit;
paulō post tamen dolōrem per omnia membra sēnsit, et quae causa esset
eius reī magnopere mīrābātur. Dolōre paene exanimātus vestem dētrahere
cōnātus est; illa tamen in corpore haesit, neque ūllō modō abscindī
potuit. Tum dēmum Herculēs quasi furōre impulsus in montem Octam sē
contulit, et in rogum, quem summā celeritāte exstrūxit, sē imposuit. Hōc
cum fēcisset, eōs quī circumstābant ōrāvit ut rogum quam celerrimē
succenderent. Omnēs diū recūsābant; tandem tamen pāstōr quīdam ad
misericordiam inductus ignem subdidit. Tum, dum omnia fūmō obscūrantur,
Herculēs dēnsā nūbe vēlātus ā Iove in Olympum abrēptus est.  57

Erant ōlim in Thessaliā duo frātrēs, quōrum alter Aesōn, Peliās alter
appellābātur. Aesōn prīmō rēgnum obtinuerat; at post paucōs annōs Peliās
rēgnī cupiditāte adductus nōn modō frātrem suum expulit, sed etiam in
animō habēbat Iāsonem, Aesonis fīlium, interficere. Quīdam tamen ex
amīcīs Aesonis, ubi sententiam Peliae cognōvērunt, puerum ē tantō
perīculō ēripere cōnstituērunt. Noctū igitur Iāsonem ex urbe abstulērunt,
et cum posterō diē ad rēgem rediissent, eī renūntiāvērunt puerum mortuum
esse. Peliās cum hōc audīvisset, etsī rē vērā magnum gaudium percipiēbat,
speciem tamen dolōris praebuit et quae causa esset mortis quaesīvit. Illī
autem cum bene intellegerent dolōrem eius falsum esse, nesciō quam
fābulam dē morte puerī fīnxērunt.

58

Post breve tempus Peliās, veritus nē rēgnum suum tantā vī et fraude
occupātum āmitteret, amīcum quendam Delphōs mīsit, quī ōrāculum
cōnsuleret. Ille igitur quam celerrimē Delphōs sē contulit et quam ob
causam vēnisset dēmōnstrāvit. Respondit ōrāculum nūllum esse in
praesentiā perīculum; monuit tamen Peliam ut sī quis ūnum calceum gerēns
venīret, eum cavēret. Post paucīs annīs accidit ut Peliās magnum
sacrificium factūrus esset; nūntiōs in omnīs partīs dīmīserat et certam
diem conveniendī dīxerat. Diē cōnstitūtā magnus hominum numerus undique
ex agrīs convēnit; in hīs autem vēnit etiam Iāsōn, quī ā pueritiā apud
centaurum quendam habitāverat. Dum tamen iter facit, ūnum ē calceīs in
trānseundō nesciō quō flūmine āmīsit.

59

Iāsōn igitur cum calceum āmissum nūllō modō recipere posset, ūnō pede
nūdō in rēgiam pervēnit. Quem cum Peliās vīdisset, subitō timōre adfectus
est; intellēxit enim hunc esse hominem quem ōrāculum dēmōnstrāvisset. Hōc
igitur cōnsilium iniit. Rēx erat quīdam Aeētēs, quī rēgnum Colchidis illō
tempore obtinēbat. Huic commissum erat vellus illud aureum quod Phrixus
ōlim ibi relīquerat. Cōnstituit igitur Peliās Iāsonī negōtium dare ut hōc
vellere potīrētur; cum enim rēs esset magnī perīculī, eum in itinere
peritūrum esse spērābat. Iāsonem igitur ad sē arcessīvit, et eum
cohortātus quid fierī vellet docuit. Ille etsī intellegēbat rem esse
difficillimam, negōtium libenter suscēpit.

60

Cum tamen Colchis multōrum diērum iter ab eō locō abesset, sōlus Iāsōn
proficīscī nōluit. Dīmīsit igitur nūntiōs in omnīs partīs, quī causam
itineris docērent et diem certam conveniendī dīcerent. Intereā, postquam
omnia quae sunt ūsuī ad armandās nāvīs comportārī iussit, negōtium dedit
Argō cuidam, quī summam scientiam nauticārum rērum habēbat, ut nāvem
aedificāret. In hīs rēbus circiter decem diēs cōnsūmptī sunt; Argus enim,
quī operī praeerat, tantam dīligentiam adhibēbat ut nē nocturnum quidem
tempus ad labōrem intermitteret. Ad multitūdinem hominum trānsportandam
nāvis paulō erat lātior quam quibus in nostrō marī ūtī cōnsuēvimus, et ad
vim tempestātum perferendam tōta ē rōbore facta est.

61

Intereā is diēs appetēbat quem Iāsōn per nūntiōs ēdīxerat, et ex omnibus
regiōnibus Graeciae multī, quōs aut reī novitās aut spēs glōriae movēbat,
undique conveniēbant. Trāditum est autem in hōc numerō fuisse Herculem,
dē quō suprā multa perscrīpsimus, Orpheum, citharoedum praeclārissimum,
Thēseum, Castorem, multōsque aliōs quōrum nōmina sunt nōtissima. Ex hīs
Iāsōn quōs arbitrātus est ad omnia perīcula subeunda parātissimōs esse,
eōs ad numerum quīnquāgintā dēlēgit et sociōs sibi adiūnxit; tum paucōs
diēs commorātus, ut ad omnīs cāsūs subsidia comparāret, nāvem dēdūxit, et
tempestātem ad nāvigandum idōneam nactus magnō cum plausū omnium solvit.

62

Haud multō post Argonautae (ita enim appellābantur quī in istā nāvī
vehēbantur) īnsulam quandam, nōmine Cyzicum, attigērunt; et ē nāvī
ēgressī ā rēge illīus regiōnis hospitiō exceptī sunt. Paucās hōrās ibi
commorātī ad sōlis occāsum rūrsus solvērunt; sed postquam pauca mīlia
passuum prōgressī sunt, tanta tempestās subitō coorta est ut cursum
tenēre nōn possent, et in eandem partem īnsulae unde nūper profectī erant
magnō cum perīculō dēicerentur. Incolae tamen, cum nox esset obscūra,
Argonautās nōn agnōscēbant, et nāvem inimīcam vēnisse arbitrātī arma
rapuērunt et eōs ēgredī prohibēbant. Ācriter in lītore pugnātum est, et
rēx ipse, quī cum aliīs dēcucurrerat, ab Argonautīs occīsus est. Mox
tamen, cum iam dīlūcēsceret, sēnsērunt incolae sē errāre et arma
abiēcērunt; Argonautae autem cum rēgem occīsum esse vidērent, magnum
dolōrem percēpērunt.

63

Postrīdiē eius diēī Iāsōn tempestātem satis idōneam esse arbitrātus
(summa enim tranquillitās iam cōnsecūta erat), ancorās sustulit, et pauca
mīlia passuum prōgressus ante noctem Mȳsiam attigit. Ibi paucās hōrās in
ancorīs exspectāvit; ā nautīs enim cognōverat aquae cōpiam quam sēcum
habērent iam dēficere, quam ob causam quīdam ex Argonautīs in terram
ēgressī aquam quaerēbant. Hōrum in numerō erat Hylās quīdam, puer fōrmā
praestantissimā. Quī dum fontem quaerit, ā comitibus paulum sēcesserat.
Nymphae autem quae fontem colēbant, cum iuvenem vīdissent, eī persuādēre
cōnātae sunt ut sēcum manēret; et cum ille negāret sē hōc factūrum esse,
puerum vī abstulērunt.

Comitēs eius postquam Hylam āmissum esse sēnsērunt, magnō dolōre adfectī
diū frūstrā quaerēbant. Herculēs autem et Polyphēmus, quī vestīgia puerī
longius secūtī erant, ubi tandem ad lītus rediērunt, Iāsonem solvisse
cognōvērunt.

64

Post haec Argonautae ad Thrāciam cursum tenuērunt, et postquam ad oppidum
Salmydēssum nāvem appulērunt, in terram ēgressī sunt. Ibi cum ab incolīs
quaesīssent quis rēgnum eius regiōnis obtinēret, certiōrēs factī sunt
Phīneum quendam tum rēgem esse. Cognōvērunt etiam hunc caecum esse et
dīrō quōdam suppliciō adficī, quod ōlim sē crūdēlissimum in fīliōs suōs
praebuisset. Cuius supplicī hōc erat genus. Missa erant ā Iove mōnstra
quaedam speciē horribilī, quae capita virginum, corpora volucrum
habēbant. Hae volucrēs, quae Harpȳiae appellābantur, Phīneō summam
molestiam adferēbant; quotiēns enim ille accubuerat, veniēbant et cibum
appositum statim auferēbant. Quō factum est ut haud multum abesset quīn
Phīneus fame morerētur.

65

Rēs igitur male sē habēbat cum Argonautae nāvem appulērunt. Phīneus autem
simul atque audīvit eōs in suōs fīnīs ēgressōs esse, magnopere gāvīsus
est. Sciēbat enim quantam opīniōnem virtūtis Argonautae habērent, nec
dubitābat quīn sibi auxilium ferrent. Nūntium igitur ad nāvem mīsit, quī
Iāsonem sociōsque ad rēgiam vocāret. Eō cum vēnissent, Phīneus
dēmōnstrāvit quantō in perīculō suae rēs essent, et prōmīsit sē magna
praemia datūrum esse, sī illī remedium repperissent. Argonautae negōtium
libenter suscēpērunt, et ubi hōra vēnit, cum rēge accubuērunt; at simul
ac cēna apposita est, Harpȳiae cēnāculum intrāvērunt et cibum auferre
cōnābantur. Argonautae prīmum gladiīs volucrēs petiērunt; cum tamen
vidērent hōc nihil prōdesse, Zētēs et Calais, quī ālīs erant īnstrūctī,
in āera sē sublevāvērunt, ut dēsuper impetum facerent. Quod cum
sēnsissent Harpȳiae, reī novitāte perterritae statim aufūgērunt, neque
posteā umquam rediērunt.

66

Hōc factō Phīneus, ut prō tantō beneficiō meritam grātiam referret,
Iāsonī dēmōnstrāvit quā ratiōne Symplēgadēs vītāre posset. Symplēgadēs
autem duae erant rūpēs ingentī magnitūdine, quae ā Iove positae erant eō
cōnsiliō, nē quis ad Colchida pervenīret. Hae parvō intervāllō in marī
natābant, et sī quid in medium spatium vēnerat, incrēdibilī celeritāte
concurrēbant. Postquam igitur ā Phīneō doctus est quid faciendum esset,
Iāsōn sublātīs ancorīs nāvem solvit, et lēnī ventō prōvectus mox ad
Symplēgadēs appropinquāvit. Tum in prōrā stāns columbam quam in manū
tenēbat ēmīsit. Illa rēctā viā per medium spatium volāvit, et priusquam
rūpēs cōnflīxērunt, incolumis ēvāsit caudā tantum āmissā. Tum rūpēs
utrimque discessērunt; antequam tamen rūrsus concurrerent, Argonautae,
bene intellegentēs omnem spem salūtis in celeritāte positam esse, summā
vī rēmīs contendērunt et nāvem incolumem perdūxērunt. Hōc factō dīs
grātiās maximās ēgērunt, quōrum auxiliō ē tantō perīculō ērēptī essent;
omnēs enim sciēbant nōn sine auxiliō deōrum rem tam fēlīciter ēvēnisse.

67

Brevī intermissō spatiō Argonautae ad flūmen Phāsim vēnērunt, quod in
fīnibus Colchōrum erat. Ibi cum nāvem appulissent et in terram ēgressī
essent, statim ad rēgem Aeētem sē contulērunt et ab eō postulāvērunt ut
vellus aureum sibi trāderētur. Ille cum audīvisset quam ob causam
Argonautae vēnissent, īrā commōtus est et diū negābat sē vellus
trāditūrum esse. Tandem tamen, quod sciēbat Iāsonem nōn sine auxiliō
deōrum hōc negōtium suscēpisse, mūtātā sententiā prōmīsit sē vellus
trāditūrum, sī Iāsōn labōrēs duōs difficillimōs prius perfēcisset; et cum
Iāsōn dīxisset sē ad omnia perīcula subeunda parātum esse, quid fierī
vellet ostendit. Prīmum iungendī erant duo taurī speciē horribilī, quī
flammās ex ōre ēdēbant; tum hīs iūnctīs ager quīdam arandus erat et
dentēs dracōnis serendī. Hīs audītīs Iāsōn etsī rem esse summī perīculī
intellegēbat, tamen, nē hanc occāsiōnem reī bene gerendae āmitteret,
negōtium suscēpit.

68

Mēdēa, rēgis fīlia, Iāsonem adamāvit, et ubi audīvit eum tantum perīculum
subitūrum esse, rem aegrē ferēbat. Intellegēbat enim patrem suum hunc
labōrem prōposuisse eō ipsō cōnsiliō, ut Iāsōn morerētur. Quae cum ita
essent, Mēdēa, quae summam scientiam medicīnae habēbat, hōc cōnsilium
iniit. Mediā nocte īnsciente patre ex urbe ēvāsit, et postquam in montīs
fīnitimōs vēnit, herbās quāsdam carpsit; tum sūcō expressō unguentum
parāvit quod vī suā corpus aleret nervōsque cōnfirmāret. Hōc factō Iāsonī
unguentum dedit; praecēpit autem ut eō diē quō istī labōrēs cōnficiendī
essent corpus suum et arma māne oblineret. Iāsōn etsī paene omnibus
hominibus magnitūdine et vīribus corporis antecellēbat (vīta enim omnis
in vēnātiōnibus atque in studiō reī mīlitāris cōnsūmēbātur), tamen hōc
cōnsilium nōn neglegendum esse cēnsēbat.

69

Ubi is diēs vēnit quem rēx ad arandum agrum ēdīxerat, Iāsōn ortā lūce cum
sociīs ad locum cōnstitūtum sē contulit. Ibi stabulum ingēns repperit, in
quō taurī erant inclūsī; tum portīs apertīs taurōs in lūcem trāxit, et
summā cum difficultāte iugum imposuit. At Aeētēs cum vidēret taurōs nihil
contrā Iāsonem valēre, magnopere mīrātus est; nesciēbat enim fīliam suam
auxilium eī dedisse. Tum Iāsōn omnibus aspicientibus agrum arāre coepit,
quā in rē tantam dīligentiam praebuit ut ante merīdiem tōtum opus
cōnfēcerit. Hōc factō ad locum ubi rēx sedēbat adiit et dentīs dracōnis
postulāvit; quōs ubi accēpit, in agrum quem arāverat magnā cum dīligentiā
sparsit. Hōrum autem dentium nātūra erat tālis ut in eō locō ubi sēmentēs
factae essent virī armātī mīrō quōdam modō gignerentur.

70

Nōndum tamen Iāsōn tōtum opus cōnfēcerat; imperāverat enim eī Aeētēs ut
armātōs virōs quī ē dentibus gignerentur sōlus interficeret. Postquam
igitur omnīs dentīs in agrum sparsit, Iāsōn lassitūdine exanimātus quiētī
sē trādidit, dum virī istī gignerentur. Paucās hōrās dormiēbat, sub
vesperum tamen ē somnō subitō excitātus rem ita ēvēnisse ut praedictum
esset cognōvit; nam in omnibus agrī partibus virī ingentī magnitūdine
corporis gladiīs galeīsque armātī mīrum in modum ē terrā oriēbantur. Hōc
cognitō Iāsōn cōnsilium quod dedisset Mēdēa nōn omittendum esse putābat.
Saxum igitur ingēns (ita enim Mēdēa praecēperat) in mediōs virōs
coniēcit. Illī undique ad locum concurrērunt, et cum quisque sibi id
saxum nesciō cūr habēre vellet, magna contrōversia orta est. Mox strictīs
gladiīs inter sē pugnāre coepērunt, et cum hōc modō plūrimī occīsī
essent, reliquī vulneribus cōnfectī ā Iāsone nūllō negōtiō interfectī
sunt.

71

Rēx Aeētēs ubi Iāsonem labōrem prōpositum cōnfēcisse cognōvit, īrā
graviter commōtus est; id enim per dolum factum esse intellegēbat; nec
dubitābat quīn Mēdēa eī auxilium tulisset. Mēdēa autem cum intellegeret
sē in magnō fore perīculō sī in rēgiā manēret, fugā salūtem petere
cōnstituit. Omnibus rēbus igitur ad fugam parātīs mediā nocte īnsciente
patre cum frātre Absyrtō ēvāsit, et quam celerrimē ad locum ubi Argō
subducta erat sē contulit. Eō cum vēnisset, ad pedēs Iāsonis sē prōiēcit,
et multīs cum lacrimīs eum obsecrāvit nē in tantō discrīmine mulierem
dēsereret quae eī tantum prōfuisset. Ille quod memoriā tenēbat sē per
eius auxilium ē magnō perīculō ēvāsisse, libenter eam excēpit, et
postquam causam veniendī audīvit, hortātus est nē patris īram timēret.
Prōmīsit autem sē quam prīmum eam in nāvī suā āvectūrum.

72

Postrīdiē eius diēī Iāsōn cum sociīs suīs ortā lūce nāvem dēdūxit, et
tempestātem idōneam nactī ad eum locum rēmīs contendērunt, quō in locō
Mēdēa vellus cēlātum esse dēmōnstrābat. Cum eō vēnissent, Iāsōn in terram
ēgressus est, et sociīs ad mare relictīs, quī praesidiō nāvī essent, ipse
cum Mēdēā in silvās sē contulit. Pauca mīlia passuum per silvam
prōgressus vellus quod quaerēbat ex arbore suspēnsum vīdit. Id tamen
auferre erat summae difficultātis; nōn modō enim locus ipse ēgregiē et
nātūrā et arte erat mūnītus, sed etiam dracō quīdam speciē terribilī
arborem custōdiēbat. Tum Mēdēa, quae, ut suprā dēmōnstrāvimus, medicīnae
summam scientiam habuit, rāmum quem dē arbore proximā dēripuerat venēnō
īnfēcit. Hōc factō ad locum appropinquāvit, et dracōnem, quī faucibus
apertīs eius adventum exspectābat, venēnō sparsit; deinde, dum dracō
somnō oppressus dormit, Iāsōn vellus aureum dē arbore dēripuit et cum
Mēdēā quam celerrimē pedem rettulit.

73

Dum autem ea geruntur, Argonautae, quī ad mare relictī erant, ānxiō animō
reditum Iāsonis exspectābant; id enim negōtium summī esse perīculī
intellegēbant. Postquam igitur ad occāsum sōlis frūstrā exspectāvērunt,
dē eius salūte dēspērāre coepērunt, nec dubitābant quīn aliquī cāsus
accidisset. Quae cum ita essent, mātūrandum sibi cēnsuērunt, ut ducī
auxilium ferrent; sed dum proficīscī parant, lūmen quoddam subitō
cōnspiciunt mīrum in modum intrā silvās refulgēns, et magnopere mīrātī
quae causa esset eius reī ad locum concurrunt. Quō cum vēnissent, Iāsonī
et Mēdēae advenientibus occurrērunt, et vellus aureum lūminis eius causam
esse cognōvērunt. Omnī timōre sublātō magnō cum gaudiō ducem suum
excēpērunt, et dīs grātiās maximās ēgērunt quod rēs tam fēlīciter
ēvēnisset.

74

Hīs rēbus gestīs omnēs sine morā nāvem rūrsus cōnscendērunt, et sublātīs
ancorīs prīmā vigiliā solvērunt; neque enim satis tūtum esse arbitrātī
sunt in eō locō manēre. At rēx Aeētēs, quī iam ante inimīcō in eōs fuerat
animō, ubi cognōvit fīliam suam nōn modō ad Argonautās sē recēpisse sed
etiam ad vellus auferendum auxilium tulisse, hōc dolōre gravius exārsit.
Nāvem longam quam celerrimē dēdūcī iussit, et mīlitibus impositīs
fugientīs īnsecūtus est. Argonautae, quī rem in discrīmine esse bene
sciēbant, omnibus vīribus rēmīs contendēbant; cum tamen nāvis quā
vehēbantur ingentī esset magnitūdine, nōn eādem celeritāte quā Colchī
prōgredī poterant. Quō factum est ut minimum abesset quīn ā Colchīs
sequentibus caperentur, neque enim longius intererat quam quō tēlum adicī
posset. At Mēdēa cum vīdisset quō in locō rēs essent, paene omnī spē
dēpositā īnfandum hōc cōnsilium cēpit.

75

Erat in nāvī Argonautārum fīlius quīdam rēgis Aeētae, nōmine Absyrtus,
quem, ut suprā dēmōnstrāvimus, Mēdēa ex urbe fugiēns sēcum abdūxerat.
Hunc puerum Mēdēa interficere cōnstituit eō cōnsiliō, ut membrīs eius in
mare coniectīs cursum Colchōrum impedīret; certō enim sciēbat Aeētem, cum
membra fīlī vīdisset, nōn longius prōsecūtūrum esse. Neque opīniō Mēdēam
fefellit, omnia enim ita ēvēnērunt ut spērāverat. Aeētēs ubi prīmum
membra vīdit, ad ea colligenda nāvem tenērī iussit. Dum tamen ea
geruntur, Argonautae nōn intermissō rēmigandī labōre mox ē cōnspectū
hostium auferēbantur, neque prius fugere dēstitērunt quam ad flūmen
Ēridanum pervēnērunt. Aeētēs nihil sibi prōfutūrum esse arbitrātus sī
longius prōgressus esset, animō dēmissō domum revertit, ut fīlī corpus ad
sepultūram daret.

76

Tandem post multa perīcula Iāsōn in eundem locum pervēnit unde profectus
erat. Tum ē nāvī ēgressus ad rēgem Peliam, quī rēgnum adhūc obtinēbat,
statim sē contulit, et vellere aureō mōnstrātō ab eō postulāvit ut rēgnum
sibi trāderētur; Peliās enim pollicitus erat, sī Iāsōn vellus
rettulisset, sē rēgnum eī trāditūrum. Postquam Iāsōn quid fierī vellet
ostendit, Peliās prīmō nihil respondit, sed diū in eādem trīstitiā
tacitus permānsit; tandem ita locūtus est: "Vidēs mē aetāte iam esse
cōnfectum, neque dubium est quīn diēs suprēmus mihi appropinquet. Liceat
igitur mihi, dum vīvam, hōc rēgnum obtinēre; cum autem tandem dēcesserō,
tū mihi succēdēs." Hāc ōrātiōne adductus Iāsōn respondit sē id factūrum
quod ille rogāsset.

77

Hīs rēbus cognitīs Mēdēa rem aegrē tulit, et rēgnī cupiditāte adducta
mortem rēgī per dolum īnferre cōnstituit. Hōc cōnstitūtō ad fīliās rēgis
vēnit atque ita locūta est: "Vidētis patrem vestrum aetāte iam esse
cōnfectum neque ad labōrem rēgnandī perferendum satis valēre. Vultisne
eum rūrsus iuvenem fierī?" Tum fīliae rēgis ita respondērunt: "Num hōc
fierī potest? Quis enim umquam ē sene iuvenis factus est?" At Mēdēa
respondit: "Mē medicīnae summam habēre scientiam scītis. Nunc igitur
vōbīs dēmōnstrābō quō modō haec rēs fierī possit." Postquam fīnem
loquendī fēcit, arietem aetāte iam cōnfectum interfēcit et membra eius in
vāse aēneō posuit, atque ignī suppositō in aquam herbās quāsdam īnfūdit.
Tum, dum aqua effervēsceret, carmen magicum cantābat. Mox ariēs ē vāse
exsiluit et vīribus refectīs per agrōs currēbat.

78

Dum fīliae rēgis hōc mīrāculum stupentēs intuentur, Mēdēa ita locūta est:
"Vidētis quantum valeat medicīna. Vōs igitur, sī vultis patrem vestrum in
adulēscentiam redūcere, id quod fēcī ipsae faciētis. Vōs patris membra in
vās conicite; egō herbās magicās praebēbō." Quod ubi audītum est, fīliae
rēgis cōnsilium quod dedisset Mēdēa nōn omittendum putāvērunt. Patrem
igitur Peliam necāvērunt et membra eius in vās aēneum coniēcērunt; nihil
autem dubitābant quīn hōc maximē eī prōfutūrum esset. At rēs omnīnō
aliter ēvēnit ac spērāverant, Mēdēa enim nōn eāsdem herbās dedit quibus
ipsa ūsa erat. Itaque postquam diū frūstrā exspectāvērunt, patrem suum rē
vērā mortuum esse intellēxērunt. Hīs rēbus gestīs Mēdēa sē cum coniuge
suō rēgnum acceptūram esse spērābat; sed cīvēs cum intellegerent quō modō
Peliās periisset, tantum scelus aegrē tulērunt. Itaque Iāsone et Mēdēā ē
rēgnō expulsīs Acastum rēgem creāvērunt.

79

Iāsōn et Mēdēa ē Thessaliā expulsī ad urbem Corinthum vēnērunt, cuius
urbis Creōn quīdam rēgnum tum obtinēbat. Erat autem Creontī fīlia ūna,
nōmine Glaucē. Quam cum vīdisset, Iāsōn cōnstituit Mēdēae uxōrī suae
nūntium mittere eō cōnsiliō, ut Glaucēn in mātrimōnium dūceret. At Mēdēa
ubi intellēxit quae ille in animō habēret, īrā graviter commōta iūre
iūrandō cōnfirmāvit sē tantam iniūriam ultūram. Hōc igitur cōnsilium
cēpit. Vestem parāvit summā arte textam et variīs colōribus īnfectam;
hanc mortiferō quōdam venēnō tīnxit, cuius vīs tālis erat ut sī quis eam
vestem induisset, corpus eius quasi ignī ūrerētur. Hōc factō vestem ad
Glaucēn mīsit; illa autem nihil malī suspicāns dōnum libenter accēpit, et
vestem novam mōre fēminārum statim induit.

80

Vix vestem induerat Glaucē cum dolōrem gravem per omnia membra sēnsit, et
paulō post crūdēlī cruciātū adfecta ē vītā excessit. Hīs rēbus gestīs
Mēdēa furōre atque āmentiā impulsa fīliōs suōs necāvit; tum magnum sibi
fore perīculum arbitrāta sī in Thessaliā manēret, ex eā regiōne fugere
cōnstituit. Hōc cōnstitūtō sōlem ōrāvit ut in tantō perīculō auxilium
sibi praebēret. Sōl autem hīs precibus commōtus currum mīsit cui erant
iūnctī dracōnēs ālīs īnstrūctī. Mēdēa nōn omittendam tantam occāsiōnem
arbitrāta currum ascendit, itaque per āera vecta incolumis ad urbem
Athēnās pervēnit. Iāsōn ipse brevī tempore mīrō modō occīsus est. Accidit
sīve cāsū sīve cōnsiliō deōrum ut sub umbrā nāvis suae, quae in lītus
subducta erat, dormīret. Mox nāvis, quae adhūc ērēcta steterat, in eam
partem ubi Iāsōn iacēbat subitō dēlāpsa virum īnfēlicem oppressit.
 81

Urbem Trōiam ā Graecīs decem annōs obsessam esse satis cōnstat; dē hōc
enim bellō Homērus, maximus poētārum Graecōrum, Īliadem opus nōtissimum
scrīpsit. Troiā tandem per īnsidiās captā, Graecī longō bellō fessī domum
redīre mātūrāvērunt. Omnibus rēbus igitur ad profectiōnem parātīs nāvīs
dēdūxērunt, et tempestātem idōneam nactī magnō cum gaudiō solvērunt. Erat
inter prīmōs Graecōrum Ulixēs quīdam, vir summae virtūtis ac prūdentiae,
quem dīcunt nōnnūllī dolum istum excōgitāsse quō Trōiam captam esse
cōnstat. Hīc rēgnum īnsulae Ithacae obtinuerat, et paulō antequam cum
reliquīs Graecīs ad bellum profectus est, puellam fōrmōsissimam, nōmine
Pēnelopēn, in mātrimōnium dūxerat. Nunc igitur cum iam decem annōs quasi
in exsiliō cōnsūmpsisset, magnā cupiditāte patriae et uxōris videndae
ārdēbat.

82

Postquam tamen pauca mīlia passuum ā lītore Trōiae prōgressī sunt, tanta
tempestās subitō coorta est ut nūlla nāvium cursum tenēre posset, sed
aliae aliās in partīs disicerentur. Nāvis autem quā ipse Ulixēs vehēbātur
vī tempestātis ad merīdiem dēlāta decimō diē ad lītus Libyae appulsa est.
Ancorīs iactīs Ulixēs cōnstituit nōnnūllōs ē sociīs in terram expōnere,
quī aquam ad nāvem referrent et quālis esset nātūra eius regiōnis
cognōscerent. Hī igitur ē nāvī ēgressī imperāta facere parābant. Dum
tamen fontem quaerunt, quibusdam ex incolīs obviam factī ab iīs hospitiō
acceptī sunt. Accidit autem ut maior pars vīctūs eōrum hominum in mīrō
quōdam frūctū quem lōtum appellābant cōnsisteret. Quam cum Graecī
gustāssent, patriae et sociōrum statim oblītī cōnfirmāvērunt sē semper in
eā terrā mānsūrōs, ut dulcī illō cibō in perpetuum vēscerentur.

83

Ulixēs cum ab hōrā septimā ad vesperum exspectāsset, veritus nē sociī suī
in perīculō versārentur, nōnnūllōs ē reliquīs mīsit, ut quae causa esset
morae cognōscerent. Hī igitur in terram expositī ad vīcum quī nōn longē
aberat sē contulērunt; quō cum vēnissent, sociōs suōs quasi vīnō ēbriōs
repperērunt. Tum ubi causam veniendī docuērunt, iīs persuādēre cōnābantur
ut sēcum ad nāvem redīrent. Illī tamen resistere ac manū sē dēfendere
coepērunt, saepe clāmitantēs sē numquam ex eō locō abitūrōs. Quae cum ita
essent, nūntiī rē īnfectā ad Ulixem rediērunt. Hīs rēbus cognitīs ipse
cum omnibus quī in nāvī relictī erant ad locum vēnit; et sociōs suōs
frūstrā hortātus ut suā sponte redīrent, mānibus eōrum post terga vīnctīs
invītōs ad nāvem reportāvit. Tum ancorīs sublātīs quam celerrimē ē portū
solvit.

84

Postquam eā tōtā nocte rēmīs contendērunt, postrīdiē ad terram ignōtam
nāvem appulērunt. Tum, quod nātūram eius regiōnis ignōrābat, ipse Ulixēs
cum duodecim ē sociīs in terram ēgressus loca explōrāre cōnstituit.
Paulum ā lītore prōgressī ad spēluncam ingentem pervēnērunt, quam
habitārī sēnsērunt; eius enim introitum et nātūrā locī et manū mūnītum
esse animadvertērunt. Mox, etsī intellegēbant sē nōn sine perīculō id
factūrōs, spēluncam intrāvērunt; quod cum fēcissent, magnam cōpiam lactis
in vāsīs ingentibus conditam invēnērunt. Dum tamen mīrantur quis in eā
sēde habitāret, sonitum terribilem audīvērunt, et oculīs ad portam tortīs
mōnstrum horribile vīdērunt, hūmānā quidem speciē et figūrā, sed ingentī
magnitūdine corporis. Cum autem animadvertissent mōnstrum ūnum oculum
tantum habēre in mediā fronte positum, intellēxērunt hunc esse ūnum ē
Cyclōpibus, dē quibus fāmam iam accēperant.

85

Cyclōpēs autem pāstōrēs erant quīdam quī īnsulam Siciliam et praecipuē
montem Aetnam incolēbant; ibi enim Volcānus, praeses fabrōrum et ignis
repertor, cuius servī Cyclōpēs erant, officīnam suam habēbat.

Graecī igitur simul ac mōnstrum vīdērunt, terrōre paene exanimātī in
interiōrem partem spēluncae refūgērunt et sē ibi abdere cōnābantur.
Polyphēmus autem (sīc enim Cyclōps appellābātur) pecus suum in spēluncam
compulit; deinde, cum saxō ingentī portam obstrūxisset, ignem in mediā
spēluncā fēcit. Hōc factō, oculō omnia perlūstrābat, et cum sēnsisset
hominēs in interiōre parte spēluncae esse abditōs, magnā vōce exclāmāvit:
"Quī hominēs estis? Mercātōrēs an latrōnēs?" Tum Ulixēs respondit sē
neque mercātōrēs esse neque praedandī causā vēnisse; sed ā Troiā
redeuntīs vī tempestātum ā rēctō cursū dēpulsōs esse. Ōrāvit etiam ut
sibi sine iniūriā abīre licēret. Tum Polyphēmus quaesīvit ubi esset nāvis
quā vectī essent; sed Ulixēs cum sibi maximē praecavendum esse bene
intellegeret, respondit nāvem suam in rūpīs coniectam omnīnō frāctam
esse. Polyphēmus autem nūllō respōnsō datō duo ē sociīs manū corripuit,
et membrīs eōrum dīvulsīs carnem dēvorāre coepit.

86

Dum haec geruntur, Graecōrum animōs tantus terror occupāvit ut nē vōcem
quidem ēdere possent, sed omnī spē salūtis dēpositā mortem praesentem
exspectārent. Polyphēmus, postquam famēs hāc tam horribilī cēnā dēpulsa
est, humī prōstrātus somnō sē dedit. Quod cum vīdisset Ulixēs, tantam
occāsiōnem reī gerendae nōn omittendam arbitrātus, in eō erat ut pectus
mōnstrī gladiō trānsfīgeret. Cum tamen nihil temerē agendum exīstimāret,
cōnstituit explōrāre, antequam hōc faceret, quā ratiōne ex spēluncā
ēvādere possent. At cum saxum animadvertisset quō introitus obstrūctus
erat, nihil sibi prōfutūrum intellēxit sī Polyphēmum interfēcisset. Tanta
enim erat eius saxī magnitūdō ut nē ā decem quidem hominibus āmovērī
posset. Quae cum ita essent, Ulixēs hōc cōnātū dēstitit et ad sociōs
rediit; quī cum intellēxissent quō in locō rēs essent, nūllā spē salūtis
oblātā dē fortūnīs suīs dēspērāre coepērunt. Ille tamen nē animōs
dēmitterent vehementer hortātus est; dēmōnstrāvit sē iam anteā ē multīs
et magnīs perīculīs ēvāsisse, neque dubium esse quīn in tantō discrīmine
dī auxilium lātūrī essent.

87

Ortā lūce Polyphēmus iam ē somnō excitātus idem quod hesternō diē fēcit;
corrēptīs enim duōbus ē reliquīs virīs carnem eōrum sine morā dēvorāvit.
Tum, cum saxum āmōvisset, ipse cum pecore suō ex spēluncā prōgressus est;
quod cum Graecī vidērent, magnam in spem sē post paulum ēvāsūrōs
vēnērunt. Mox tamen ab hāc spē repulsī sunt; nam Polyphēmus, postquam
omnēs ovēs exiērunt, saxum in locum restituit. Reliquī omnī spē salūtis
dēpositā lāmentīs lacrimīsque sē dēdidērunt; Ulixēs vērō, quī, ut suprā
dēmōnstrāvimus, vir magnī fuit cōnsilī, etsī intellegēbat rem in
discrīmine esse, nōndum omnīnō dēspērābat. Tandem, postquam diū haec tōtō
animō cōgitāvit, hōc cōnsilium cēpit. Ē lignīs quae in spēluncā reposita
erant pālum magnum dēlēgit. Hunc summā cum dīligentiā praeacūtum fēcit;
tum, postquam sociīs quid fierī vellet ostendit, reditum Polyphēmī
exspectābat.

88

Sub vesperum Polyphēmus ad spēluncam rediit, et eōdem modō quō anteā
cēnāvit. Tum Ulixēs ūtrem vīnī prōmpsit, quem forte (id quod eī erat
salūtī) sēcum attulerat; et postquam magnum pōculum vīnō complēvit,
mōnstrum ad bibendum prōvocāvit. Polyphēmus, quī numquam anteā vīnum
gustāverat, tōtum pōculum statim exhausit; quod cum fēcisset, tantam
voluptātem percēpit ut iterum et tertium pōculum replērī iusserit. Tum,
cum quaesīvisset quō nōmine Ulixēs appellārētur, ille respondit sē
Nēminem appellārī; quod cum audīvisset, Polyphēmus ita locūtus est:
"Hanc, tibi grātiam prō tantō beneficiō referam; tē postrēmum omnium
dēvorābō." Hōc cum dīxisset, cibō vīnōque gravis recubuit et brevī
tempore somnō oppressus est. Tum Ulixēs sociīs convocātīs, "Habēmus,"
inquit, "quam petiimus facultātem; nē igitur tantam occāsiōnem reī
gerendae omittāmus."

89

Hāc ōrātiōne habitā, postquam extrēmum pālum ignī calefēcit, oculum
Polyphēmī dormientis ferventī lignō perfōdit; quō factō omnēs in dīversās
spēluncae partīs sē abdidērunt. At ille subitō illō dolōre oculī ē somnō
excitātus clāmōrem terribilem sustulit, et dum per spēluncam errat,
Ulixem manū prehendere cōnābātur; cum tamen iam omnīnō caecus esset,
nūllō modō hōc efficere potuit. Intereā reliquī Cyclōpēs clāmōre audītō
undique ad spēluncam convēnērunt, et ad introitum adstantēs quid
Polyphēmus ageret quaesīvērunt, et quam ob causam tantum clāmōrem
sustulisset. Ille respondit sē graviter vulnerātum esse et magnō dolōre
adficī. Cum tamen posteā quaesīvissent quis eī vim intulisset, respondit
ille Nēminem id fēcisse; quibus rēbus audītīs ūnus ē Cyclōpibus: "At sī
nēmō," inquit, "tē vulnerāvit, haud dubium est quīn cōnsiliō deōrum,
quibus resistere nec possumus nec volumus, hōc suppliciō adficiāris." Hōc
cum dīxisset, abiērunt Cyclōpēs eum in īnsāniam incidisse arbitrātī.

90

Polyphēmus ubi sociōs suōs abiisse sēnsit, furōre atque āmentiā impulsus
Ulixem iterum quaerere coepit; tandem cum portam invēnisset, saxum quō
obstrūcta erat āmōvit, ut pecus in agrōs exīret. Tum ipse in introitū
cōnsēdit, et ut quaeque ovis ad hunc locum vēnerat, eius tergum mānibus
tractābat, nē virī inter ovīs exīre possent. Quod cum animadvertisset
Ulixēs, intellēxit omnem spem salūtis in dolō magis quam in virtūte pōnī.
Itaque hōc cōnsilium iniit. Prīmum trīs quās vidit pinguissimās ex ovibus
dēlēgit, quās cum inter sē viminibus coniūnxisset, ūnum ex sociīs suīs
ventribus eārum ita subiēcit ut omnīnō latēret; deinde ovīs hominem sēcum
ferentīs ad portam ēgit. Id accidit quod fore suspicātus erat. Polyphēmus
enim postquam terga ovium mānibus tractāvit, eās praeterīre passus est.
Ulixēs ubi rem tam fēlīciter ēvēnisse vīdit, omnīs sociōs suōs ex ōrdine
eōdem modō ēmīsit; quō factō ipse novissimus ēvāsit.

91

Iīs rēbus ita cōnfectīs, Ulixēs veritus nē Polyphēmus fraudem sentīret,
cum sociīs quam celerrimē ad lītus contendit; quō cum vēnissent, ab iīs
quī nāvī praesidiō relictī erant magnā cum laetitiā exceptī sunt. Hī enim
cum ānxiīs animīs iam trīs diēs continuōs reditum eōrum exspectāvissent,
eōs in aliquod perīculum magnum incidisse (id quidem quod erat)
suspicātī, ipsī auxiliandī causā ēgredī parābant. Tum Ulixēs nōn satis
tūtum arbitrātus in eō locō manēre, quam celerrimē profisīscī cōnstituit.
Iussit igitur omnīs nāvem cōnscendere, et ancorīs sublātīs paulum ā
lītore in altum prōvectus est. Tum magnā vōce exclāmāvit: "Tū, Polyphēme,
quī iūra hospitī spernis, iūstam et dēbitam poenam immānitātis tuae
solvistī." Hāc vōce audītā Polyphēmus īrā vehementer commōtus ad mare sē
contulit, et ubi nāvem paulum ā lītore remōtam esse intellēxit, saxum
ingēns manū corrēptum in eam partem coniēcit unde vōcem venīre sēnsit.
Graecī autem, etsī nōn multum āfuit quīn submergerentur, nūllō damnō
acceptō cursum tenuērunt.

92

Pauca mīlia passuum ab eō locō prōgressus Ulixēs ad īnsulam Aeoliam nāvem
appulit. Haec patria erat ventōrum,

                "Hīc vāstō rēx Aeolus antrō
    luctantēs ventōs tempestātēsque sonōrās
    imperiō premit ac vinclīs et carcere frēnat."

Ibi rēx ipse Graecōs hospitiō excēpit, atque iīs persuāsit ut ad
recuperandās vīrīs paucōs diēs in eā regiōne commorārentur. Septimō diē
cum sociī ē labōribus sē recēpissent, Ulixēs, nē annī tempore ā
nāvigātiōne exclūderētur, sibi sine morā proficīscendum statuit. Tum
Aeolus, quī sciēbat Ulixem cupidissimum esse patriae videndae, eī iam
profectūrō magnum saccum ē coriō cōnfectum dedit, in quō ventōs omnīs
praeter ūnum inclūserat. Zephyrum tantum solverat, quod ille ventus ab
īnsulā Aeoliā ad Ithacam nāvigantī est secundus. Ulixēs hōc dōnum
libenter accēpit, et grātiīs prō tantō beneficiō āctīs saccum ad mālum
adligāvit. Tum omnibus rēbus ad profectiōnem parātīs merīdiānō ferē
tempore ē portū solvit.

93

Novem diēs secundissimō ventō cursum tenuērunt, iamque in cōnspectum
patriae suae vēnerant, cum Ulixēs lassitūdine cōnfectus (ipse enim
gubernābat) ad quiētem capiendam recubuit. At sociī, quī iam dūdum
mīrābantur quid in illō saccō inclūsum esset, cum ducem somnō oppressum
vidērent, tantam occāsiōnem nōn omittendam arbitrātī sunt; crēdēbant enim
aurum et argentum ibi esse cēlāta. Itaque spē lucrī adductī saccum sine
morā solvērunt, quō factō ventī

                        "velut agmine factō
    quā data porta ruunt, et terrās turbine perflant."

Hīc tanta tempestās subitō coorta est ut illī cursum tenēre nōn possent
sed in eandem partem unde erant profectī referrentur. Ulixēs ē somnō
excitātus quō in locō rēs esset statim intellēxit; saccum solūtum,
Ithacam post tergum relictam vīdit. Tum vērō īrā vehementer exārsit
sociōsque obiūrgābat quod cupiditāte pecūniae adductī spem patriae
videndae prōiēcissent.

94

Brevī spatiō intermissō Graecī īnsulae cuidam appropinquāvērunt in quā
Circē, fīlia Sōlis, habitābat. Quō cum nāvem appulisset, Ulixēs in terram
frūmentandī causā ēgrediendum esse statuit; nam cognōverat frūmentum quod
in nāvī habērent iam dēficere. Sociīs igitur ad sē convocātīs quō in locō
rēs esset et quid fierī vellet ostendit. Cum tamen omnēs memoriā tenērent
quam crūdēlī morte necātī essent iī quī nūper ē nāvī ēgressī essent, nēmō
repertus est quī hōc negōtium suscipere vellet. Quae cum ita essent, rēs
ad contrōversiam dēducta est. Tandem Ulixēs cōnsēnsū omnium sociōs in
duās partīs dīvīsit, quārum alterī Eurylochus, vir summae virtūtis,
alterī ipse praeesse. Tum hī inter sē sortītī sunt uter in terram
ēgrederētur. Hōc factō, Eurylochō sorte ēvēnit ut cum duōbus et vīgintī
sociīs rem susciperet.

95

Hīs rēbus ita cōnstitūtīs iī quī sortītī erant in interiōrem partem
īnsulae profectī sunt. Tantus tamen timor animōs eōrum occupāverat ut
nihil dubitārent quīn mortī obviam īrent. Vix quidem poterant iī quī in
nāvī relictī erant lācrimās tenēre; crēdēbant enim sē sociōs suōs numquam
post hōc tempus vīsūrōs. Illī autem aliquantum itineris prōgressī ad
vīllam quandam pervēnērunt summā magnificentiā aedificātam, cuius ad
ōstium cum adiissent, cantum dulcissimum audīvērunt. Tanta autem fuit
eius vōcis dulcēdo ut nūllō modō retinērī possent quīn iānuam pulsārent.
Hōc factō ipsa Circē forās exiit, et summā cum benignitāte omnīs in
hospitium invītāvit. Eurylochus īnsidiās sibi comparārī suspicātus forīs
exspectāre cōnstituit, sed reliquī reī novitāte adductī intrāvērunt.
Cēnam magnificam omnibus rēbus īnstrūctam invēnērunt et iussū dominae
libentissimē accubuērunt. At Circē vīnum quod servī apposuērunt
medicāmentō quōdam miscuerat; quod cum Graecī bibissent, gravī somnō
subitō oppressī sunt.

96

Tum Circē, quae artis magicae summam scientiam habēbat, baculō aureō quod
gerēbat capita eōrum tetigit; quō factō omnēs in porcōs subitō conversī
sunt. Intereā Eurylochus ignārus quid in aedibus agerētur ad ōstium
sedēbat; postquam tamen ad sōlis occāsum ānxiō animō et sollicitō
exspectāvit, sōlus ad nāvem regredī cōnstituit. Eō cum vēnisset,
sollicitūdine ac timōre tam perturbātus fuit ut quae vīdisset vix
dīlūcidē narrāre posset. Ulixēs autem satis intellēxit sociōs suōs in
perīculō versārī, et gladiō corrēptō Eurylochō imperāvit ut sine morā
viam ad istam domum dēmōnstrāret. Ille tamen multīs cum lacrimīs Ulixem
complexus obsecrāre coepit nē in tantum perīculum sē committeret; sī quid
gravius eī accidisset, omnium salūtem in summō discrīmine futūram. Ulixēs
autem respondit sē nēminem invītum sēcum adductūrum; eī licēre, sī
māllet, in nāvī manēre; sē ipsum sine ūllō praesidiō rem susceptūrum. Hōc
cum magnā vōce dīxisset, ē nāvī dēsiluit et nūllō sequente sōlus in viam
sē dedit.

97

Aliquantum itineris prōgressus ad vīllam magnificam pervēnit, quam cum
oculīs perlūstrāsset, statim intrāre statuit; intellēxit enim hanc esse
eandem domum dē quā Eurylochus mentiōnem fēcisset. At cum in eō esset ut
līmen intrāret, subitō eī obviam stetit adulēscēns fōrmā pulcherrimā
aureum baculum gerēns. Hīc Ulixem iam domum intrantem manū corripuit et,
"Quō ruis?" inquit. "Nōnne scīs hanc esse Circēs domum? Hīc inclūsī sunt
amīcī tuī ex hūmānā speciē in porcōs conversī. Num vīs ipse in eandem
calamitātem venīre?" Ulixēs simul ac vōcem audīvit, deum Mercurium
agnōvit; nūllīs tamen precibus ab īnstitūtō cōnsiliō dēterrērī potuit.
Quod cum Mercurius sēnsisset, herbam quandam eī dedit, quam contrā
carmina multum valēre dicēbat. "Hanc cape," inquit, "et ubi Circē tē
baculō tetigerit, tū strictō gladiō impetum in eam vidē ut faciās."
Mercurius postquam fīnem loquendī fēcit,

    "mortālīs vīsūs mediō sermōne relīquit,
     et procul in tenuem ex oculīs ēvānuit auram."

98

Brevī intermissō spatiō Ulixēs ad omnia perīcula subeunda parātus iānuam
pulsāvit, et foribus patefactīs ab ipsā Circē benignē exceptus est. Omnia
eōdem modō atque anteā facta sunt. Cēnam magnificē īnstrūctam vīdit et
accumbere iussus est. Mox, ubi famēs cibō dēpulsa est, Circē pōculum
aureum vīnō replētum Ulixī dedit. Ille etsī suspicātus est venēnum sibi
parātum esse, pōculum exhausit; quō factō Circē postquam caput eius
baculō tetigit, ea verba locūta est quibus sociōs eius anteā in porcōs
converterat. Rēs tamen omnīnō aliter ēvēnit atque illa spērāverat. Tanta
enim vīs erat eius herbae quam Ulixī Mercurius dederat ut neque venēnum
neque verba quicquam efficere possent. Ulixēs autem, ut eī praeceptum
erat, gladiō strictō impetum in eam fēcit et mortem minitābātur. Circē
cum artem suam nihil valēre sēnsisset, multīs cum lacrimīs eum obsecrāre
coepit nē sibi vītam adimeret.

99

Ulixēs autem ubi sēnsit eam timōre perterritam esse, postulāvit ut sociōs
suōs sine morā in hūmānam speciem redūceret (certior enim factus erat ā
deō Mercuriō eōs in porcōs conversōs esse); nisī id factum esset, sē
dēbitās poenās sūmptūrum ostendit. Circē hīs rēbus graviter commōta eī ad
pedēs sē prōiēcit, et multīs cum lacrimīs iūre iūrandō cōnfirmāvit sē
quae ille imperāsset omnia factūram. Tum porcōs in ātrium immittī iussit.
Illī datō signō inruērunt, et cum ducem suum agnōvissent, magnō dolōre
adfectī sunt quod nūllō modō eum dē rēbus suīs certiōrem facere poterant.
Circē tamen unguentō quōdam corpora eōrum ūnxit; quō factō sunt omnēs
statim in hūmānam speciem reductī. Magnō cum gaudiō Ulixēs suōs amīcōs
agnōvit, et nūntium ad lītus mīsit, quī reliquīs Graecīs sociōs receptōs
esse dīceret. Illī autem hīs rēbus cognitīs statim ad domum Circaeam sē
contulērunt; quō cum vēnissent, ūniversī laetitiae sē dēdidērunt.

100

Postrīdiē eius diēī Ulixēs ex hāc īnsulā quam celerrimē discēdere in
animō habēbat. Circē tamen cum haec cognōvisset, ex odiō ad amōrem
conversa omnibus precibus eum ōrāre et obtestārī coepit ut paucōs diēs
apud sē morārētur; quā rē tandem impetrātā tanta beneficia in eum
contulit ut facile eī persuāsum sit ut diūtius manēret. Postquam tamen
tōtum annum apud Circēn cōnsūmpserat, Ulixēs magnō dēsīderiō patriae
suae mōtus est. Sociīs igitur ad sē convocātīs quid in animō habēret
ostendit. Ubi tamen ad lītus dēscendit, nāvem suam tempestātibus tam
adflīctam invēnit ut ad nāvigandum paene inūtilis esset. Hāc rē cognitā
omnia quae ad nāvīs reficiendās ūsuī essent comparārī iussit, quā in rē
tantam dīligentiam omnēs adhibēbant ut ante tertium diem opus
perfēcerint. At Circē ubi omnia ad profectiōnem parāta esse vīdit, rem
aegrē ferēbat et Ulixem vehementer obsecrābat ut eō cōnsiliō dēsisteret.
Ille tamen, nē annī tempore a nāvigātiōne exclūderētur, mātūrandum sibi
exīstimāvit, et tempestātem idōneam nactus nāvem solvit. Multa quidem
perīcula Ulixī subeunda erant antequam in patriam suam pervenīret, quae
tamen hōc locō longum est perscrībere.
